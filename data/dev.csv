poet,title,text
项斯,游头陀寺上方,高步陟崔嵬，吟闲路惜回。寺知何代有，僧见梵天来。暮霭连沙积，馀霞遍槛开。更期招静者，长啸上南台。
李商隐,春游,桥峻斑骓疾，川长白鸟高。烟轻惟润柳，风滥欲吹桃。徙倚三层阁，摩挲七宝刀。庾郎年最少，青草妒春袍。
贯休,春送禅师归闽中,春色满三湘，送师还故乡。穿霞逢黑yU，乞食得红姜。大化宗门辟，孤禅海树凉。傥为新句偈，寄我亦何妨。
李珣,中兴乐,后庭寂寂日初长，翩翩蝶舞红芳。绣帘垂地，金鸭无香。谁知春思如狂，忆萧郎。等闲一去，程遥信断，五岭三湘。休开鸾镜学宫妆，可能更理笙簧。倚屏凝睇，泪落成行。手寻裙带鸳鸯，暗思量。忍孤前约，教人花貌，虚老风光。
胡曾,咏史诗·颍川,古贤高尚不争名，行止由来动杳冥。今日浪为千里客，看花惭上德星亭。
元稹,谕宝二首,沉玉在弱泥，泥弱玉易沉。扶桑寒日薄，不照万丈心。安得潜渊虬，拔壑超邓林。泥封泰山阯，水散旱天霖。洗此泥下玉，照耀台殿深。刻为传国宝，神器人不侵。冰置白玉壶，始见清皎洁。珠穿殷红缕，始见明洞彻。镆铘无人淬，两刃幽壤铁。秦镜无人拭，一片埋雾月。骥跼环堵中，骨附筋入节。虬蟠尺泽内，鱼贯蛙同穴。艅艎无巨海，浮浮矜瀎潏。栋梁无广厦，颠倒卧霜雪。大鹏无长空，举翮受羁绁。豫樟无厚地，危柢真卼臲。圭璧无卞和，甘与顽石列。舜禹无陶尧，名随腐草灭。神功伏神物，神物神乃别。神人不世出，所以神功绝。神物岂徒然，用之乃施设。禹功九州理，舜德天下悦。璧充传国玺，圭用祈太折。千寻豫樟干，九万大鹏歇。栋梁庇生民，艅艎济来哲。虬腾旱天雨，骥骋流电掣。镜悬奸胆露，剑拂妖蛇裂。珠玉照乘光，冰莹环坐热。此物比在泥，斯言为谁发。于今尽凡耳，不为君不说。
刘驾,钓台怀古,澄流可濯缨，严子但垂纶。孤坐九层石，远笑清渭滨。潜龙飞上天，四海岂无云。清气不零雨，安使洗尘氛。我来吟高风，仿佛见斯人。江月尚皎皎，江石亦磷磷。如何台下路，明日又迷津。
齐己,老将,破虏与平戎，曾居第一功。明时不用武，白首向秋风。马病霜飞草，弓闲雁过空。儿孙已成立，胆气亦英雄。
杜牧,题村舍,三树稚桑春未到，扶床乳女午啼饥。潜销暗铄归何处，万指侯家自不知。
杜牧,许秀才至辱李蕲州绝句，问断酒之情因寄,有客南来话所思，故人遥枉醉中诗。暂因微疾须防酒，不是欢情减旧时。
高適,酬秘书弟兼寄幕下诸公,亚相膺时杰，群才遇良工。翩翩幕下来，拜赐甘泉宫。信知命世奇，适会非常功。侍御执邦宪，清词焕春丛。末路望绣衣，他时常发蒙。孰云三军壮，惧我弹射雄。谁谓万里遥，在我樽俎中。光禄经济器，精微自深衷。前席屡荣问，长城兼在躬。高纵激颓波，逸翮驰苍穹。将副节制筹，欲令沙漠空。司业志应徐，雅度思冲融。相思三十年，忆昨犹儿童。今来抱青紫，忽若披鹓鸿。说剑增慷慨，论交持始终。秘书即吾门，虚白无不通。多才陆平原，硕学郑司农。献封到关西，独步归山东。永意久知处，嘉言能亢宗。客从梁宋来，行役随转蓬。酬赠欣元弟，忆贤瞻数公。游鳞戏沧浪，鸣凤栖梧桐。并负垂天翼，俱乘破浪风。眈眈天府间，偃仰谁敢同。何意构广厦，翻然顾雕虫。应知阮步兵，惆怅此途穷。
高適,饯宋八充彭中丞判官之岭南,睹君济时略，使我气填膺。长策竟不用，高才徒见称。一朝知己达，累日诏书征。羽翮忽然就，风飙谁敢凌。举鞭趋岭峤，屈指冒炎蒸。北雁送驰驿，南人思饮冰。彼邦本倔强，习俗多骄矜。翠羽干平法，黄金挠直绳。若将除害马，慎勿信苍蝇。魑魅宁无患，忠贞适有凭。猿啼山不断，鸢跕路难登。海岸出交趾，江城连始兴。绣衣当节制，幕府盛威棱。勿惮九嶷险，须令百越澄。立谈多感激，行李即严凝。离别胡为者，云霄迟尔升。
李白,舞曲歌辞·白纻辞,扬清歌，发皓齿，北方佳人东邻子。且吟白纻停渌水，长袖拂面为君起。寒云夜卷霜海空，胡风吹天飘塞鸿。玉颜满堂乐未终，馆娃日落歌吹濛。月寒江清夜沉沉，美人一笑千黄金，垂罗舞縠扬哀音。郢中白雪且莫吟，子夜吴歌动君心。动君心，冀君赏，愿作天池双鸳鸯，一朝飞去青云上。吴刀翦彩缝舞衣，明妆丽服夺春辉，扬眉转袖若雪飞。倾城独立世所稀，激楚结风醉忘归。高堂月落烛已微，玉钗挂缨君莫违。
郑谷,长安夜坐寄怀湖外嵇处士,万里念江海，浩然天地秋。风高群木落，夜久数星流。钟绝分宫漏，萤微隔御沟。遥思洞庭上，苇露滴渔舟。
李端,巫山高（一作巫山高和皇甫拾遗）,巫山十二峰，皆在碧虚中。回合云藏月，霏微雨带风。猿声寒过涧，树色暮连空。愁向高唐望，清秋见楚宫。
高適,别韦五,徒然酌杯酒，不觉散人愁。相识仍远别，欲归翻旅游。夏云满郊甸，明月照河洲。莫恨征途远，东看漳水流。
李绅,和晋公三首,凤仪常欲附，蚊力自知微。愿假樽罍末，膺门自此依。貂蝉公独步，鸳鹭我同群。插羽先飞酒，交锋便著文。穷阴初莽苍，离思渐氛氲。残雪午桥岸，斜阳伊水滨。
刘沧,秋日夜怀,砧杵寥寥秋色长，绕枝寒鹊客情伤。关山云尽九秋月，门柳叶凋三径霜。近日每思归少室，故人遥忆隔潇湘。如何节候变容发，明镜一看愁异常。
沈彬,杂曲歌辞·结客少年场行,重义轻生一剑知，白虹贯日报仇归。片心惆怅清平世，酒市无人问布衣。
张演,社日村居（一作王驾诗）,鹅湖山下稻粱肥，豚阱鸡栖对掩扉。桑柘影斜春社散，家家扶得醉人归。
陆龟蒙,四明山诗·云南,云南更有溪，丹砾尽无泥。药有巴賨卖，枝多越鸟啼。夜清先月午，秋近少岚迷。若得山颜住，芝zC手自携。
李白,相和歌辞·凤凰曲,嬴女吹玉箫，吟弄天上春。青鸾不独去，更有携手人。影灭彩云断，遗声落西秦。
蔡希寂,赠张敬微,大河东北望桃林，杂树冥冥结翠阴。不知君作神仙尉，特讶行来云雾深。
韦应物,夏夜忆卢嵩,霭霭高馆暮，开轩涤烦襟。不知湘雨来，潇洒在幽林。炎月得凉夜，芳樽谁与斟。故人南北居，累月间徽音。人生无闲日，欢会当在今。反侧候天旦，层城苦沉沉。
李建枢,咏月,昨夜圆非今夜圆，却疑圆处减婵娟。一年十二度圆缺，能得几多时少年。
陈陶,空城雀,古城濛濛花覆水，昔日住人今住鬼。野雀荒台遗子孙，千年饮啄枯桑根。不随海燕柏梁去，应无玉环衔报恩。近村红栗香压枝，嗷嗷黄口诉朝饥。生来未见凤凰语，欲飞常怕蜘蛛丝。断肠四隅天四绝，清泉绿蒿无恐疑。
张祜,赠庐山僧,一室炉峰下，荒榛手自开。粉牌新薤叶，竹援小葱台。树黑云归去，山明日上来。便知心是佛，坚坐对寒灰。
王驾,社日（一作张演诗）,鹅湖山下稻粱肥，豚栅鸡栖半掩扉。桑柘影斜春社散，家家扶得醉人归。
王贞白,御沟水,一带御沟水，绿槐相荫清。此中涵帝泽，无处濯尘缨。鸟道来虽险，龙池到自平。朝宗本心切，愿向急流倾。
李端,送马尊师（一作送侯道士）,南入商山松路深，石床溪水昼阴阴。云中采药随青节，洞里耕田映绿林。直上烟霞空举手，回经丘垄自伤心。武陵花木应长在，愿与渔人更一寻。
胡曾,咏史诗·上蔡,上蔡东门狡兔肥，李斯何事忘南归。功成不解谋身退，直待云阳血染衣。
白居易,听歌六绝句·离别难,绿杨陌上送行人，马去车回一望尘。不觉别时红泪尽，归来无泪可沾巾。
高蟾,瓜洲夜泊,偶为芳草无情客，况是青山有事身。一夕瓜洲渡头宿，天风吹尽广陵尘。
于武陵,洛阳道,浮世若浮云，千回故复新。旋添青草冢，更有白头人。岁暮容将老，雪晴山欲春。行行车与马，不尽洛阳尘。
徐氏,题金华宫,再到金华顶，玄都访道回。云披分景象，黛锁显楼台。雨涤前山净，风吹去路开。翠屏夹流水，何必羡蓬莱。
陈子良,入蜀秋夜宿江渚,我行逢日暮，弭棹独维舟。水雾一边起，风林两岸秋。山阴黑断碛，月影素寒流。故乡千里外，何以慰羁愁。
钱起,海畔秋思,匡济难道合，去留随兴牵。偶为谢客事，不顾平子田。魏阙贲翘楚，此身长弃捐。箕裘空在念，咄咄谁推贤。无用即明代，养痾仍壮年。日夕望佳期，帝乡路几千。秋风晨夜起，零落愁芳荃。
黄滔,寄汉上友人,襄汉多清景，东游已不能。蒹葭照流水，风雨扑孤灯。献赋闻新雁，思山见去僧。知君北来日，惆怅亦难胜。
李群玉,赠人,曾留宋玉旧衣裳，惹得巫山梦里香。云雨无情难管领，任他别嫁楚襄王。
元结,漫问相里黄州,东邻有渔父，西邻有山僧。各问其性情，变之俱不能。公为二千石，我为山海客。志业岂不同，今已殊名迹。相里不相类，相友且相异。何况天下人，而欲同其意。人意苟不同，分寸不相容。漫问轩裳客，何如耕钓翁。
皎然,渡前溪,不意入前溪，爱溪从错落。清清鉴不足，非是深难度。
褚亮,句（赠杜侍御）,神羊既不触，夕鸟欲依人。
赵彦昭,奉和幸安乐公主山庄应制,六龙齐轸御朝曦，双鹢维舟下绿池。飞观仰看云外耸，浮桥直见海中移。灵泉巧凿天孙渚，孝笋能抽帝女枝。幸愿一生同草树，年年岁岁乐于斯。
刘驾,下第后屏居长安，书怀寄太原从事,刖足岂更长，良工隔千里。故山彭蠡上，归梦向汾水。低摧神气尽，僮仆心亦耻。未达谁不然，达者心思此。行年忽已壮，去老年更几。功名生不彰，身殁岂为鬼。才看芳草歇，即叹凉风起。匹马未来期，嘶声尚在耳。
杜甫,野老,野老篱前江岸回，柴门不正逐江开。渔人网集澄潭下，贾客船随返照来。长路关心悲剑阁，片云何意傍琴台。王师未报收东郡，城阙秋生画角哀。
李端,襄阳曲,襄阳堤路长，草碧柳枝黄。谁家女儿临夜妆，红罗帐里有灯光。雀钗翠羽动明珰，欲出不出脂粉香。同居女伴正衣裳，中庭寒月白如霜。贾生十八称才子，空得门前一断肠。
刘禹锡,初至长安（时自外郡再授郎官）,左迁凡二纪，重见帝城春。老大归朝客，平安出岭人。每行经旧处，却想似前身。不改南山色，其馀事事新。
杜甫,千秋节有感二首（八月二日为明皇千秋节）,自罢千秋节，频伤八月来。先朝常宴会，壮观已尘埃。凤纪编生日，龙池堑劫灰。湘川新涕泪，秦树远楼台。宝镜群臣得，金吾万国回。衢尊不重饮，白首独馀哀。御气云楼敞，含风彩仗高。仙人张内乐，王母献宫桃。罗袜红蕖艳，金羁白雪毛。舞阶衔寿酒，走索背秋毫。圣主他年贵，边心此日劳。桂江流向北，满眼送波涛。
罗隐,寄进士卢休,半年池口恨萍蓬，今日思量已梦中。游子马蹄难重到，故人尊酒与谁同。山横翠后千重绿，蜡想歌时一烬红。从此客程君不见，麦秋梅雨遍江东。
陆龟蒙,有示,相对莫辞贫，蓬蒿任塞门。无情是金玉，不报主人恩。
胡曾,咏史诗·骕骦陂,行行西至一荒陂，因笑唐公不见机。莫惜骕骦输令尹，汉东宫阙早时归。
李群玉,宿鸟远峡化台遇风雨,孤鹤长松颠，独宿万岩雨。龙湫在石脚，引袂时一取。惊风折乔木，飞焰猎窗户。半夜霹雳声，高斋有人语。
李群玉,别尹炼师,吾家五千言，至道悬日月。若非函谷令，谁注流沙说。多君飞升志，机悟独超拔。学道玉笥山，烧丹白云穴。南穷衡疑秀，采药历幽绝。夜卧瀑布风，朝行碧岩雪。洞宫四百日，玉籍恣探阅。徒以菌蟪姿，缅攀修真诀。尘笼罩浮世，遐思空飞越。一罢棋酒欢，离情满寥泬。愿骑紫盖鹤，早向黄金阙。城市不可留，尘埃秽仙骨。
耿湋,得替后书怀上第五相公,谁语恓惶客，偏承顾盼私。应逾骨肉分，敢忘死生期。山县唯荒垒，云屯尽老师。庖人宁自代，食檗谬相推。黄绶名空罢，青春鬓又衰。还来扫门处，犹未报恩时。独立花飞满，无言月下迟。不知丞相意，更欲遣何之。
张鼎,江南遇雨,江天寒意少，冬月雨仍飞。出户愁为听，从风洒客衣。旅魂惊处断，乡信意中微。几日应晴去，孤舟且欲归。
皎然,康录事宅送僧联句,莲衣宜著雨，竹锡好随云。见鹤还应养，逢鸥自作群。
于武陵,友人南游不回因而有寄,相思春树绿，千里亦依依。鄠杜月频满，潇湘人未归。桂花风半落，烟草蝶双飞。一别无消息，水南车迹稀。
黄滔,雁,楚岸花晴塞柳衰，年年南北去来期。江城日暮见飞处，旅馆月明闻过时。万里风霜休更恨，满川烟草且须疑。洞庭云水潇湘雨，好把寒更一一知。
王喦,贫女,难把菱花照素颜，试临春水插花看。木兰船上游春子，笑把荆钗下远滩。
唐彦谦,重经冯家旧里,冯家旧宅闭柴关，修竹犹存潏水湾。应系星辰天上去，不留英骨葬人间。
李德裕,春暮思平泉杂咏二十首·自叙（非尚子遍游五岳）,五岳径虽深，遍游心已荡。苟能知止足，所遇皆清旷。七十难可期，一丘乃微尚。遥怀少室山，常恐非吾望。
唐彦谦,梅,玉人下瑶台，香风动轻素。画角弄江城，鸣珰月中堕。
李洞,毙驴,蹇驴秋毙瘗荒田，忍把敲吟旧竹鞭。三尺焦桐背残月，一条藜杖卓寒烟。通吴白浪宽围国，倚蜀青山峭入天。如画海门支肘望，阿谁家卖钓鱼船。
薛媛,写真寄夫,欲下丹青笔，先拈宝镜寒。已经颜索寞，渐觉鬓凋残。泪眼描将易，愁肠写出难。恐君浑忘却，时展画图看。
骆宾王,夏日夜忆张二,伏枕忧思深，拥膝独长吟。烹鲤无尺素，筌鱼劳寸心。疏麻空有折，芳桂湛无斟。广庭含夕气，闲宇澹虚阴。织虫垂夜砌，惊鸟栖暝林。欢娱百年促，羁病一生侵。讵堪孤月夜，流水入鸣琴。
栖蟾,赠南岳玄泰布衲,曹溪入室人，终老甚难群。四十馀年内，青山与白云。松和巢鹤看，果共野猿分。海外僧来说，名高自小闻。
王鲁复,水楼,山衔落日溪光动，岸转回风槛影浮。座内数声来远鹤，烟中一派辨孤舟。
陆龟蒙,袭美以鱼笺见寄，因谢成篇,捣成霜粒细鳞鳞，知作愁吟喜见分。向日乍惊新茧色，临风时辨白萍文。好将花下承金粉，堪送天边咏碧云。见倚小窗亲襞染，尽图春色寄夫君。
孟郊,和薛先辈送独孤秀才上都赴嘉会得青字,秦云攀窈窕，楚桂搴芳馨。五色岂徒尔，万枝皆有灵。仙谣天上贵，林咏雪中青。持此一为赠，送君翔杳冥。
贯休,寒夜有怀同志,永夜殊不寐，怀君正寂寥。疏钟寒遍郭，微雪静鸣条。南省雁孤下，西林鹤屡招。终当谢时去，与子住山椒。
李峤,凫,飒沓睢阳涘，浮游汉水隈。钱飞出井见，鹤引入琴哀。李陵赋诗罢，王乔曳舄来。何当归太液，翱集动成雷。
韩愈,题广昌馆（在随州枣阳县南）,白水龙飞已几春，偶逢遗迹问耕人。丘坟发掘当官路，何处南阳有近亲。
钱起,送杨錥归隐,悔作扫门事，还吟招隐诗。今年芳草色，不失故山期。遥想白云里，采苓春日迟。溪花藏石径，岩翠带茅茨。九转莫飞去，三回良在兹。还嗤茂陵客，贫病老明时。
张乔,甘露寺僧房,临水登山路，重寻旅思劳。竹阴行处密，僧腊别来高。远岫明寒火，危楼响夜涛。悲秋不成寐，明月上千舠。
高適,人日寄杜二拾遗,人日题诗寄草堂，遥怜故人思故乡。柳条弄色不忍见，梅花满枝空断肠。身在远藩无所预，心怀百忧复千虑。今年人日空相忆，明年人日知何处。一卧东山三十春，岂知书剑老风尘。龙钟还忝二千石，愧尔东西南北人。
张籍,寒食忆归,京中曹局无多事，寒食贫儿要在家。遮莫杏园胜别处，亦须归看傍村花。
贯休,上俞许二判官,近抛蓑笠者，急善遇休明。未省亲宗伯，焉能识正声。病容经夏在，岳梦入秋并。无限林中意，今逢许郭倾。
施肩吾,江南织绫词,卿卿买得越人丝，贪弄金梭懒画眉。女伴能来看新bE，鸳鸯正欲上花枝。
李白,乐府杂曲·鼓吹曲辞·战城南,去年战桑干源，今年战葱河道。洗兵条支海上波，放马天山雪中草。万里长征战，三军尽衰老。匈奴以杀戮为耕作，古来唯见白骨黄沙田。秦家筑城备胡处，汉家还有烽火燃。烽火燃不息，征战无已时。野战格斗死，败马号鸣向天悲。乌鸢啄人肠，衔飞上挂枯树枝。士卒涂草莽，将军空尔为。乃知兵者是凶器，圣人不得已而用之。
焦郁,白云向空尽（一作周成诗）,白云升远岫，摇曳入晴空。乘化随舒卷，无心任始终。欲销仍带日，将断更因风。势薄飞难定，天高色易穷。影收元气表，光灭太虚中。倘若从龙去，还施济物功。
孟郊,西斋养病夜怀多感因呈上从叔子云,远客夜衣薄，厌眠待鸡鸣。一床空月色，四壁秋蛩声。守淡遗众俗，养疴念馀生。方全君子拙，耻学小人明。蚊蚋亦有时，羽毛各有成。如何骐骥迹，踡跼未能行。西北有平路，运来无相轻。
吴秘,风光草际浮,草色春沙里，风光晓正幽。轻明摇不散，郁昱丽仍浮。吹缓苗难转，晖闲叶本柔。碧凝烟彩入，红是日华流。耐可披襟对，谁应满掬收。恭闻掇芳客，为此尚淹留。
白居易,赠内子,白发长兴叹，青娥亦伴愁。寒衣补灯下，小女戏床头。暗淡屏帏故，凄凉枕席秋。贫中有等级，犹胜嫁黔娄。
薛涛,听僧吹芦管,晓蝉呜咽暮莺愁，言语殷勤十指头。罢阅梵书聊一弄，散随金磬泥清秋。
郑据,七老会诗（据年八十五）,东洛幽闲日暮春，邀欢多是白头宾。官班朱紫多相似，年纪高低次第匀。联句每言松竹意，停杯多说古今人。更无外事来心肺，空有清虚入思神。醉舞两回迎劝酒，狂歌一曲会娱身。今朝何事偏情重，同作明时列任臣。
卢纶,和陈翃郎中拜本府少尹兼侍御史献上侍中因呈同院诸公,金印垂鞍白马肥，不同疏广老方归。三千士里文章伯，四十年来锦绣衣。节比青松当涧直，心随黄雀绕檐飞。乡中贺者唯争路，不识传呼獬豸威。
韩愈,赠别元十八协律六首（桂林伯，桂管观察使裴行立也）,知识久去眼，吾行其既远。瞢瞢莫訾省，默默但寝饭。子兮何为者，冠珮立宪宪。何氏之从学，兰蕙已满畹。于何玩其光，以至岁向晚。治惟尚和同，无俟于謇謇。或师绝学贤，不以艺自挽。子兮独如何，能自媚婉娩。金石出声音，宫室发关楗。何人识章甫，而知骏蹄踠。惜乎吾无居，不得留息偃。临当背面时，裁诗示缱绻。英英桂林伯，实惟文武特。远劳从事贤，来吊逐臣色。南裔多山海，道里屡纡直。风波无程期，所忧动不测。子行诚艰难，我去未穷极。临别且何言，有泪不可拭。吾友柳子厚，其人艺且贤。吾未识子时，已览赠子篇。寤寐想风采，于今已三年。不意流窜路，旬日同食眠。所闻昔已多，所得今过前。如何又须别，使我抱悁悁。势要情所重，排斥则埃尘。骨肉未免然，又况四海人。嶷嶷桂林伯，矫矫义勇身。生平所未识，待我逾交亲。遗我数幅书，继以药物珍。药物防瘴疠，书劝养形神。不知四罪地，岂有再起辰。穷途致感激，肝胆还轮囷。读书患不多，思义患不明。患足已不学，既学患不行。子今四美具，实大华亦荣。王官不可阙，未宜后诸生。嗟我摈南海，无由助飞鸣。寄书龙城守，君骥何时秣。峡山逢飓风，雷电助撞捽。乘潮簸扶胥，近岸指一发。两岩虽云牢，水石互飞发。屯门虽云高，亦映波浪没。余罪不足惜，子生未宜忽。胡为不忍别，感谢情至骨。
许瑶,题怀素上人草书,志在新奇无定则，古瘦漓纚半无墨。醉来信手两三行，醒后却书书不得。
白居易,送武士曹归蜀（士曹即武中丞兄）,花落鸟嘤嘤，南归称野情。月宜秦岭宿，春好蜀江行。乡路通云栈，郊扉近锦城。乌台陟冈送，人羡别时荣。
胡曾,咏史诗·即墨,即墨门开纵火牛，燕师营里血波流。固存不得田单术，齐国寻成一土丘。
唐彦谦,道中逢故人,兰陵市上忽相逢，叙别殷勤兴倍浓。良会若同鸡黍约，暂时不放酒杯空。愁牵白发三千丈，路入青山几万重。行色一鞭催去马，画桥嘶断落花风。
张祜,纵游淮南,十里长街市井连，月明桥上看神仙。人生只合扬州死，禅智山光好墓田。
许棠,寄黔南李校书,从戎巫峡外，吟兴更应多。郡响蛮江涨，山昏蜀雨过。公筵饶越味，俗土尚巴歌。中夜怀吴梦，知经滟滪波。
项斯,欲别,花时人欲别，每日醉樱桃。买酒金钱尽，弹筝玉指劳。归期无岁月，客路有风涛。锦缎裁衣赠，麒麟落剪刀。
权德舆,中书宿斋有寄,铜壶漏滴斗阑干，泛滟金波照露盘。遥想洞房眠正熟，不堪深夜凤池寒。
孟郊,烛蛾,灯前双舞蛾，厌生何太切。想尔飞来心，恶明不恶灭。天若百尺高，应去掩明月。
贾岛,山中道士,头发梳千下，休粮带瘦容。养雏成大鹤，种子作高松。白石通宵煮，寒泉尽日舂。不曾离隐处，那得世人逢。
刘长卿,曲阿对月别岑况、徐说,金陵已芜没，函谷复烟尘。犹见南朝月，还随上国人。白云心自远，沧海意相亲。何事须成别，汀洲欲暮春。
白居易,春村,二月村园暖，桑间戴胜飞。农夫舂旧谷，蚕妾捣新衣。牛马因风远，鸡豚过社稀。黄昏林下路，鼓笛赛神归。
周昙,秦门·陈涉,秦法烦苛霸业隳，一夫攘臂万夫随。王侯无种英雄志，燕雀喧喧安得知。
李频,鄂渚湖上即事,杜门聊自适，湖水在窗间。纵得沧洲去，无过白日闲。多慵空好道，少贱早凋颜。独有东山月，依依自往还。
李绅,州中小饮便别牛相,笙歌罢曲辞宾侣，庭竹移阴就小斋。愁不解颜徒满酌，病非伤肺为忧怀。耻矜学步贻身患，岂慕醒狂蹑祸阶。从此别离长酩酊，洛阳狂狷任椎埋。
魏徵,赋西汉,受降临轵道，争长趣鸿门。驱传渭桥上，观兵细柳屯。夜宴经柏谷，朝游出杜原。终藉叔孙礼，方知皇帝尊。
杜甫,船下夔州郭宿，雨湿不得上岸，别王十二判官,依沙宿舸船，石濑月娟娟。风起春灯乱，江鸣夜雨悬。晨钟云外湿，胜地石堂烟。柔橹轻鸥外，含凄觉汝贤。
齐己,石竹花,石竹花开照庭石，红藓自禀离宫色。一枝两枝初笑风，猩猩血泼低低丛。常嗟世眼无真鉴，却被丹青苦相陷。谁为根寻造化功，为君吐出淳元胆。白日当午方盛开，彤霞灼灼临池台。繁香浓艳如未已，粉蝶游蜂狂欲死。
张乔,送新罗僧,东来此学禅，多病念佛缘。把锡离岩寺，收经上海船。落帆敲石火，宿岛汲瓶泉。永向扶桑老，知无再少年。
韩偓,绕廊,浓烟隔帘香漏泄，斜灯映竹光参差。绕廊倚柱堪惆怅，细雨轻寒花落时。
黄滔,湘中赠张逸人,羽衣零落帽欹斜，不自孤峰即海沙。曾为蜀山成寓迹，又因湘水拟营家。鸣琴坐见燕鸿没，曳履吟忘野径赊。更爱扁舟宿寒夜，独听风雨过芦花。
黄滔,放榜日,吾唐取士最堪夸，仙榜标名出曙霞。白马嘶风三十辔，朱门秉烛一千家。郄诜联臂升天路，宣圣飞章奏日华。岁岁人人来不得，曲江烟水杏园花。
李商隐,赠宗鲁筇竹杖,大夏资轻策，全溪赠所思。静怜穿树远，滑想过苔迟。鹤怨朝还望，僧闲暮有期。风流真底事，常欲傍清羸。
王建,秋夜,夜久叶露滴，秋虫入户飞。卧多骨髓冷，起覆旧绵衣。
张乔,题广信寺,亭北敞灵溪，林梢与槛齐。野云来影远，沙鸟去行低。晚渡明村火，晴山响郡鼙。思乡值摇落，赖不有猿啼。
郑愕,送萧颖士赴东府，得往字,斤溪数亩田，素心拟长往。繄君曲得引，使我缨俗网。风尘岂不劳，道义成心赏。春郊桃李月，忍此戒征两。
刘长卿,赠湘南渔父,问君何所适，暮暮逢烟水。独与不系舟，往来楚云里。钓鱼非一岁，终日只如此。日落江清桂楫迟，纤鳞百尺深可窥。沈钩垂饵不在得，白首沧浪空自知。
沈佺期,安乐公主移入新宅,初闻衡汉来，移住斗城隈。锦帐迎风转，琼筵拂雾开。马香遗旧埒，风吹绕新台。为问沈冥子，仙槎何处回。
NA,翰林谏议语,饶道斗上坡去，亦须却下坡来。
杜甫,滕王亭子,君王台榭枕巴山，万丈丹梯尚可攀。春日莺啼修竹里，仙家犬吠白云间。清江锦石伤心丽，嫩蕊浓花满目班。人到于今歌出牧，来游此地不知还。
皮日休,秋晚自洞庭湖别业寄穆秀才,破村寥落过重阳，独自撄宁葺草房。风撦红蕉仍换叶，雨淋黄菊不成香。野猿偷栗重窥户，落雁疑人更绕塘。他日若修耆旧传，为予添取此书堂。
齐己,贻王秀才,功到难搜处，知难始是诗。自能探虎子，何虑屈男儿。此道真清气，前贤早白髭。须教至公手，不惜付舟枝。
郑谷,寄题方干处士,山雪照湖水，漾舟湖畔归。松篁调远籁，台榭发清辉。野岫分闲径，渔家并掩扉。暮年诗力在，新句更幽微。
张说,四月一日过江赴荆州,春色沅湘尽，三年客始回。夏云随北帆，同日过江来。水漫荆门出，山平郢路开。比肩羊叔子，千载岂无才。
齐己,寄南岳诸道友,南望衡阳积瘴开，去年曾踏雪游回。谩为楚客蹉跎过，却是边鸿的当来。乳窦孤明含海日，石桥危滑长春苔。终寻十八高人去，共坐苍崖养圣胎。
许浑,京口闲居寄京洛友人（一作两都亲友）,吴门烟月昔同游，枫叶芦花并客舟。聚散有期云北去，浮沈无计水东流。一尊酒尽青山暮，千里书回碧树秋。何处相思不相见，凤城龙阙楚江头。
顾况,赠僧二首,家住义兴东舍溪，溪边莎草雨无泥。上人一向心入定，春鸟年年空自啼。出头皆是新年少，何处能容老病翁。更把浮荣喻生灭，世间无事不虚空。
于鹄,哭李暹（一作赵嘏诗）,驱马街中哭送君，灵车碾雪隔城闻。唯有山僧与樵客，共舁孤榇入幽坟。
许浑,南亭与首公宴集（一作与群公宴南亭）,秋来水上亭，几处似岩扃。戏鸟翻江叶，游龟带绿萍。管弦心戚戚，罗绮鬓星星。行乐非吾事，西斋尚有萤。
皇甫冉,秋夜戏题刘方平壁,鸿悲月白时将谢，正可招寻惜遥夜。翠帐兰房曲且深，宁知户外清霜下。
无可,秋日寄厉玄先辈,杨柳起秋色，故人犹未还。别离俱自苦，少壮岂能闲。夜雨吟残烛，秋城忆远山。何当一相见，语默此林间。
张祜,题画僧二首（前篇一作酬信上人赠张僧繇画僧）,骨峭情高彼岸人，一杯长泛海为津。僧仪又入清流品，却恐前生是许询。瘦颈隆肩碧眼生，翰林亲赞虎头能。终年不语看如意，似证禅心入大乘。
任希古,和东观群贤七夕临泛昆明池,秋风始摇落，秋水正澄鲜。飞眺牵牛渚，激赏镂鲸川。岸珠沦晓魄，池灰敛曙烟。泛查分写汉，仪星别构天。云光波处动，日影浪中悬。惊鸿絓蒲弋，游鲤入庄筌。萍叶疑江上，菱花似镜前。长林代轻幄，细草即芳筵。文峰开翠潋，笔海控清涟。不挹兰樽圣，空仰桂舟仙。
白居易,听歌六绝句·想夫怜,玉管朱弦莫急催，容听歌送十分杯。长爱夫怜第二句，请君重唱夕阳开。
张籍,江村行,南塘水深芦笋齐，下田种稻不作畦。耕场磷磷在水底，短衣半染芦中泥。田头刈莎结为屋，归来系牛还独宿。水淹手足尽有疮，山虻绕身飞飏飏。桑林椹黑蚕再眠，妇姑采桑不向田。江南热旱天气毒，雨中移秧颜色鲜。一年耕种长苦辛，田熟家家将赛神。
王季则,鱼上冰,北陆收寒尽，东风解冻初。冰消通浅溜，气变跃潜鱼。应节似知化，扬鬐任所如。浮沉非乐藻，沿溯异传书。结网时空久，临川意有馀。为龙将可望，今日愧才虚。
刘禹锡,两如何诗谢裴令公赠别二首,一言一顾重，重何如。今日陪游清洛苑，昔年别入承明庐。一东一西别，别何如。终期大冶再熔炼，愿托扶摇翔碧虚。
杜牧,途中作,绿树南阳道，千峰势远随。碧溪风澹态，芳树雨馀姿。野渡云初暖，征人袖半垂。残花不足醉，行乐是何时。
无可,御沟水,鉴禁疏云数道开，垂风岸柳拂青苔。银波玉沫空池去，曾历千岩万壑来。
曹松,送僧入庐山,若到江州二林寺，遍游应未出云霞。庐山瀑布三千仞，画破青霄始落斜。
卢殷,欲销云,欲隐从龙质，仍馀触石文。霏微依碧落，仿佛误非云。度月光无隔，倾河影不分。如逢作霖处，当为起氤氲。
刘禹锡,牛相公见示新什，谨依本韵次用以抒下情,剧韵新篇至，因难始见能。雨天龙变化，晴日凤鶱腾。游海惊何极，闻韶素不曾。惬心时拊髀，击节日麾肱。符彩添隃墨，波澜起剡藤。拣金光熠熠，累璧势层层。珠媚多藏贾，花撩欲定僧。封来真宝物，寄与愧交朋。已老无时疾，长贫望岁登。雀罗秋寂寂，虫翅晓薨薨。羸骥方辞绊，虚舟已绝縆。荣华甘死别，健羡亦生憎。玉柱琤瑽韵，金觥雹凸棱。何时良宴会，促膝对华灯。
杜荀鹤,经青山吊李翰林,何为先生死，先生道日新。青山明月夜，千古一诗人。天地空销骨，声名不傍身。谁移耒阳冢，来此作吟邻。
包融,武陵桃源送人,武陵川径入幽遐，中有鸡犬秦人家。先时见者为谁耶，源水今流桃复花。
温庭筠,杏花,红花初绽雪花繁，重叠高低满小园。正见盛时犹怅望，岂堪开处已缤翻。情为世累诗千首，醉是吾乡酒一樽。杳杳艳歌春日午，出墙何处隔朱门。
白居易,自戏三绝句·心重答身,因我疏慵休罢早，遣君安乐岁时多。世间老苦人何限，不放君闲奈我何。
王氏妇,与李章武赠答诗,怨鸯绮，知结几千丝。别后寻交颈，应伤未别时。捻指环，相思见环重相忆。愿君永持玩，循环无终极。河汉已倾斜，神魂欲超越。愿郎更回抱，终天从此诀。分从幽显隔，岂谓有佳期。宁辞重重别，所叹去何之。昔辞怀后会，今别便终天。新悲与旧恨，千古闭穷泉。后期杳无约，前恨已相寻。别路无行信，何因得寄心。水不西归月暂圆，令人惆怅古城边。萧条明早分岐路，知更相逢何岁年。
储嗣宗,宿范水,行人倦游宦，秋草宿湖边。露湿芙蓉渡，月明渔网船。寒机深竹里，远浪到门前。何处思乡甚，歌声闻采莲。
孟郊,寄陕府邓给事,陕城临大道，馆宇屹几鲜。候谒随芳语，铿词芬蜀笺。从来镜目下，见尽道心前。自谓古诗量，异将新学偏。戆人年六十，每月请三千。不敢等闲用，愿为长寿钱。非关亦洁尔，将以救羸然。孤省痴皎皎，默吟写绵绵。病书凭昼日，驿信寄宵鞭。疾诉将何谕，肆鳞今倒悬。尘鲤见枯浪，土鬣思干泉。感感无绪荡，愁愁作边。贞元文祭酒，比谨学韦玄。满坐风无杂，当朝雅独全。见知嘱徐孺，赏句类陶渊。一顾生鸿羽，再言将鹤翩。宣扬隘车马，君子凑骈阗。曾是此同眷，至今应赐怜。磨墨零落泪，楷字贡仁贤。
张籍,送从弟濛赴饶州,京城南去鄱阳远，风月悠悠别思劳。三领郡符新寄重，再登科第旧名高。去程江上多看堠，迎吏船中亦带刀。到日更行清静化，春田应不见蓬蒿。
李颀,无尽上人东林禅居,草堂每多暇，时谒山僧门。所对但群木，终朝无一言。我心爱流水，此地临清源。含吐山上日，蔽亏松外村。孤峰隔身世，百衲老寒暄。禅户积朝雪，花龛来暮猿。顾余守耕稼，十载隐田园。萝筱慰舂汲，岩潭恣讨论。泄云岂知限，至道莫探元。且愿启关锁，于焉微尚存。
李白,乐府杂曲·鼓吹曲辞·有所思,我思仙人，乃在碧海之东隅。海寒多天风，白波连山倒蓬壶。长鲸喷涌不可涉，抚心茫茫泪如珠。西来青鸟东飞去，愿寄一书谢麻姑。
顾况,谢王郎中见赠琴鹤,此琴等焦尾，此鹤方胎生。赴节何徘徊，理感物自并。独立江海上，一弹天地清。朱弦动瑶华，白羽飘玉京。因想羡门辈，眇然四体轻。子乔翔邓林，王母游层城。忽如启灵署，鸾凤相和鸣。何由玉女床，去食琅玕英。
高骈,塞上寄家兄,棣萼分张信使希，几多乡泪湿征衣。笳声未断肠先断，万里胡天鸟不飞。
罗隐,西川与蔡十九同别子超,相欢虽则不多时，相别那能不敛眉。蜀客赋高君解爱，楚宫腰细我还知。百年恩爱无终始，万里因缘有梦思。肠断门前旧行处，不堪全属五陵儿。
贾岛,题鱼尊师院,老子堂前花万树，先生曾见几回春。夜煎白石平明吃，不拟教人哭此身。
崔涂,题净众寺古松,百尺森疏倚梵台，昔人谁见此初栽。故园未有偏堪恋，浮世如闲即合来。天暝岂分苍翠色，岁寒应识栋梁材。清阴可惜不驻得，归去暮城空首回。
姚合,送源中丞赴新罗,赤墀赐对使殊方，官重霜台紫绶光。玉节在船清海怪，金函开诏拜夷王。云晴渐觉山川异，风便那知道路长。谁得似君将雨露，海东万里洒扶桑。
李贺,罗浮山父与葛篇,依依宜织江雨空，雨中六月兰台风。博罗老仙时出洞，千岁石床啼鬼工。蛇毒浓凝洞堂湿，江鱼不食衔沙立。欲剪箱中一尺天，吴娥莫道吴刀涩。
陆龟蒙,丁香,江上悠悠人不问，十年云外醉中身。殷勤解却丁香结，纵放繁枝散诞春。
孟郊,送草书献上人归庐山,狂僧不为酒，狂笔自通天。将书云霞片，直至清明巅。手中飞黑电，象外泻玄泉。万物随指顾，三光为回旋。聚书云霮zw，洗砚山晴鲜。忽怒画蛇虺，喷然生风烟。江人愿停笔，惊浪恐倾船。
皎然,湖南兰若示大乘诸公,未到无为岸，空怜不系舟。东山白云意，岁晚尚悠悠。
李林甫,秋夜望月忆韩席等诸侍郎因以投赠,秋天碧云夜，明月悬东方。皓皓庭际色，稍稍林下光。桂华澄远近，璧彩散池塘。鸿雁飞难度，关山曲易长。揆予秉孤直，虚薄忝文昌。握镜惭先照，持衡愧后行。多才众君子，载笔久词场。作赋推潘岳，题诗许谢康。当时陪宴语，今夕恨相望。愿欲接高论，清晨朝建章。
李逸,洛阳河亭奉酬留守郡公追送（一作李益诗）,离亭饯落晖，腊酒减征衣。岁晚烟霞重，川寒云树微。戎装千里至，旧路十年归。还似汀洲雁，相逢又背飞。
杜荀鹤,题新雁（一作罗邺诗）,暮天新雁起汀洲，红蓼花疏水国秋。想得故园今夜月，几人相忆在江楼。
孙棨,题妓王福娘墙（后二首一作题北里妓人壁）,移壁回窗费几朝，指镮偷解博红椒。无端斗草输邻女，更被拈将玉步摇。寒绣衣裳饷阿娇，新团香兽不禁烧。东邻起样裙腰阔，剩蹙黄金线几条。试共卿卿语笑初，画堂连遣侍儿呼。寒肌不耐金如意，白獭为膏郎有无。
NA,杂曲歌辞·离别难,此别难重陈，花深复变人。来时梅覆雪，去日柳含春。物候催行客，归途淑气新。剡川今已远，魂梦暗相亲。
怀楚,谢友人见访留诗,轩车谁肯到，泉石自相亲。暮雨凋残寺，秋风怅望人。庭新一片叶，衣故十年尘。赖有瑶华赠，清吟愈病身。
吕岩,促拍满路花,西风吹渭水，落叶满长安。茫茫尘世里，独清闲。自然炉鼎，虎绕与龙盘。九转丹砂就，一粒刀圭，便成陆地神仙。任万钉宝带貂蝉，富贵欲熏天。黄粱炊未熟，梦惊残。是非海里，直道作人难。袖手江南去，白蘋红蓼，又寻湓浦庐山。
崔国辅,奉和华清宫观行香应制,天子蕊珠宫，楼台碧落通。豫游皆汗漫，斋处即崆峒。云物三光里，君臣一气中。道言何所说，宝历自无穷。
无名氏,又嘲,李生来，跋君怕。不意今日却增价，不画罗汉画驼马。
王贞白,宫池产瑞莲（帖经日试）,雨露及万物，嘉祥有瑞莲。香飘鸡树近，荣占凤池先。圣日临双丽，恩波照并妍。愿同指佞草，生向帝尧前。
皎然,奉和颜使君真卿修《韵海》毕会诸文士东堂重校,外学宗硕儒，游焉从后进。恃以仁恕广，不学门栏峻。著书裨理化，奉上表诚信。探讨始河图，纷纶归海韵。亲承大匠琢，况睹颓波振。错简记铅椠，阅书移玉镇。曷由旌不朽，盛美流歌引。
李程,春台晴望,曲台送春目，景物丽新晴。霭霭烟收翠，忻忻木向荣。静看迟日上，闲爱野云平。风慢游丝转，天开远水明。登高尘虑息，观徼道心清。更有迁乔意，翩翩出谷莺。
薛能,通仙洞,高龛险欲摧，百尺洞门开。白日仙何在，清风客暂来。临崖松直上，避石水低回。贾掾曾空去，题诗岂易哉。
唐彦谦,咏月,阴盛此宵中，多为雨与风。坐无风雨至，看与雪霜同。抱湿离遥海，倾寒向远空。年年不相值，还似道难通。
张谓,宴郑伯玙宅,正月风光好，逢君上客稀。晓风催鸟啭，春雪带花飞。堂上吹金管，庭前试舞衣。俸钱供酒债，行子未须归。
李群玉,登蒲涧寺后二岩三首,五仙骑五羊，何代降兹乡。涧有尧年韭，山馀禹日粮。楼台笼海色，草树发天香。浩啸波光里，浮溟兴甚长。行尽崎岖路，惊从汗漫游。青天豁眼快，碧海醒心秋。便欲寻河汉，因之犯斗牛。九霄身自致，何必遇浮丘。南溟吞越绝，极望碧鸿濛。龙渡潮声里，雷喧雨气中。赵佗丘垄灭，马援鼓鼙空。遐想鱼鹏化，开襟九万风。
陆龟蒙,二遗诗,谁从毫末见参天，又到苍苍化石年。万古清风吹作籁，一条寒溜滴成穿。闲追金带徒劳恨，静格朱丝更可怜。幸与野人俱散诞，不烦良匠更雕镌。
周昙,晋门·愍帝,耕牛吃尽大田荒，二两黄金籴斗粮。御粥又闻无麴屑，不降胡虏奈饥肠。
元稹,苦雨,江瘴气候恶，庭空田地芜。烦昏一日内，阴暗三四殊。巢燕污床席，苍蝇点肌肤。不足生诟怒，但若寡欢娱。夜来稍清晏，放体阶前呼。未饱风月思，已为蚊蚋图。我受簪组身，我生天地炉。炎蒸安敢倦，虫豸何时无。凌晨坐堂庑，努力泥中趋。官家事不了，尤悔亦可虞。门外竹桥折，马惊不敢逾。回头命僮御，向我色踟蹰。自顾方濩落，安能相诘诛。隐忍心愤恨，翻为声喣愉。逡巡崔嵬日，杲曜东南隅。已复云蔽翳，不使及泥涂。良农尽蒲苇，厚地积潢污。三光不得照，万物何由苏。安得飞廉车，磔裂云将躯。又提精阳剑，蛟螭支节屠。阴沴皆电扫，幽妖亦雷驱。煌煌启阊阖，轧轧掉乾枢。东西生日月，昼夜如转珠。百川朝巨海，六龙蹋亨衢。此意倍寥廓，时来本须臾。今也泥鸿洞，鼋鼍真得途。
刘禹锡,和乐天鹦鹉,养来鹦鹉觜初红，宜在朱楼绣户中。频学唤人缘性慧，偏能识主为情通。敛毛睡足难销日，亸翅愁时愿见风。谁遣聪明好颜色，事须安置入深笼。
张祜,太真香囊子,蹙金妃子小花囊，销耗胸前结旧香。谁为君王重解得，一生遗恨系心肠。
白居易,及第后忆旧山,偶献子虚登上第，却吟招隐忆中林。春萝秋桂莫惆怅，纵有浮名不系心。
白居易,送考功崔郎中赴阙,称意新官又少年，秋凉身健好朝天。青云上了无多路，却要徐驱稳著鞭。
鲍溶,赠真公影堂,旧房西壁画支公，昨暮今晨色不同。远客闲心无处所，独添香火望虚空。
钱起,送夏侯审校书东归,楚乡飞鸟没，独与碧云还。破镜催归客，残阳见旧山。诗成流水上，梦尽落花间。傥寄相思字，愁人定解颜。
白居易,戏答诸少年,顾我长年头似雪，饶君壮岁气如云。朱颜今日虽欺我，白发他时不放君。
独孤及,李卿东池夜宴得池字,政成机不扰，心惬宴忘疲。去烛延高月，倾罍就小池。舞盘回雪动，弦奏跃鱼随。自是山公兴，谁令下士知。
皮日休,奉和鲁望上元日道室焚修,明真台上下仙官，玄藻初吟万籁寒。飙御有声时杳杳，宝衣无影自珊珊。蕊书乞见斋心易，玉籍求添拜首难。端简不知清景暮，灵芜香烬落金坛。
韩偓,北齐二首,任道骄奢必败亡，且将繁盛悦嫔嫱。几千奁镜成楼柱，六十间云号殿廊。后主猎回初按乐，胡姬酒醒更新妆。绮罗堆里春风畔，年少多情一帝王。神器传时异至公，败亡安可怨匆匆。犯寒猎士朝频戮，告急军书夜不通。并部义旗遮日暗，邺城飞焰照天红。周朝将相还无体，宁死何须入铁笼。
周利用,奉和九月九日登慈恩寺浮图应制,山豫乘金节，飞文焕日宫。萸房开圣酒，杏苑被玄功。塔向三天迥，禅收八解空。叨恩奉兰藉，终愧洽薰风。
刘禹锡,吴方之见示独酌小醉首篇乐天续有酬答皆含戏谑…来章,闲门共寂任张罗，静室同虚养太和。尘世欢娱开意少，醉乡风景独游多。散金疏傅寻常乐，枕麹刘生取次歌。计会雪中争挈榼，鹿裘鹤氅递相过。
薛涛,十离诗·镜离台,铸泻黄金镜始开，初生三五月裴回。为遭无限尘蒙蔽，不得华堂上玉台。
沈佺期,和户部岑尚书参迹枢揆,大君制六合，良佐参万机。大业永开泰，臣道日光辉。盐梅和鼎食，家声众所归。汉章题楚剑，郑武袭缁衣。理识当朝远，文华振古希。风云神契合，舟楫道心微。庙堂喜容与，时物递芳菲。御柳垂仙掖，公槐覆礼闱。昔陪鹓鹭后，今望鹍鹏飞。徒御清风颂，巴歌聊自挥。
贯休,陈情献蜀皇帝,河北江东处处灾，唯闻全蜀勿尘埃。一瓶一钵垂垂老，千水千山得得来，奈菀幽栖多胜景，巴歈陈贡愧非才。自惭林薮龙钟者，亦得亲登郭隗台。
杜甫,宿青溪驿奉怀张员外十五兄之绪,漾舟千山内，日入泊枉渚。我生本飘飘，今复在何许。石根青枫林，猿鸟聚俦侣。月明游子静，畏虎不得语。中夜怀友朋，乾坤此深阻。浩荡前后间，佳期付荆楚。
顾况,薜荔庵,薜荔作禅庵，重叠庵边树。空山径欲绝，也有人知处。
欧阳炯,南歌子,锦帐银灯影，纱窗玉漏声。迢迢永夜梦难成，愁对小庭秋色，月空明。
严含质,题壁,下玄八千亿甲子，丹飞先生严含质。谪下中天被斑革，六千甲子。血食涧饮厕猿狖，下浊界。景云元纪升太一。
无名氏,洛阳人嘲跋异,赫赫洛下，唯说异画。张氏出头，跋异无价。
李缟,和三乡诗,会稽王谢两风流，王子沉沦谢女愁。归思若随文字在，路傍空为感千秋。
独孤及,雨后公超谷北原眺望寄高拾遗,崖口雨足收，清光洗高天。虹蜺敛残霭，山水含碧鲜。远空霞破露月轮，薄云片片成鱼鳞。五陵如荠渭如带，目极千里关山春。朝来爽气未易说，画取花峰赠远人。
王建,秋日后（一作新晴后）,住处近山常足雨，闻晴z4曝旧芳茵。立秋日后无多热，渐觉生衣不著身。
马戴,山中寄姚合员外,朝与城阙别，暮同麋鹿归。鸟鸣松观静，人过石桥稀。木叶摇山翠，泉痕入涧扉。敢招仙署客，暂此拂朝衣。
顾云,筑城篇,三十六里西川地，围绕城郭峨天横。一家人率一口甓，版筑才兴城已成。役夫登登无倦色，馔饱觞酣方暂息。不假神龟出指踪，尽凭心匠为筹画。画阁团团真铁瓮，堵阔巉岩齐石壁。风吹四面旌旗动，火焰相烧满天赤。散花楼晚挂残虹，濯锦秋江澄倒碧。西川父老贺子孙，从兹始是中华人。
严武,巴岭答杜二见忆,卧向巴山落月时，两乡千里梦相思。可但步兵偏爱酒，也知光禄最能诗。江头赤叶枫愁客，篱外黄花菊对谁。跂马望君非一度，冷猿秋雁不胜悲。
岑参,虢中酬陕西甄判官见赠,微才弃散地，拙宦惭清时。白发徒自负，青云难可期。胡尘暗东洛，亚相方出师。分陕振鼓鼙，二崤满旌旗。夫子廊庙器，迥然青冥姿。阃外佐戎律，幕中吐兵奇。前者驿使来，忽枉行军诗。昼吟庭花落，夜讽山月移。昔君隐苏门，浪迹不可羁。诏书自征用，令誉天下知。别来春草长，东望转相思。寂寞山城暮，空闻画角悲。
徐夤,献内翰杨侍郎,窗开青琐见瑶台，冷拂星辰逼上台。丹凤诏成中使取，白龙香近圣君来。欲言温署三缄口，闲赋宫词八斗才。莫拟吟云避荣贵，庙堂玉铉待盐梅。
杜甫,巳上人茅斋,巳公茅屋下，可以赋新诗。枕簟入林僻，茶瓜留客迟。江莲摇白羽，天棘梦青丝。空忝许询辈，难酬支遁词。
吕温,上官昭容书楼歌,汉家婕妤唐昭容，工诗能赋千载同。自言才艺是天真，不服丈夫胜妇人。歌阑舞罢闲无事，纵恣优游弄文字。玉楼宝架中天居，缄奇秘异万卷馀。水精编帙绿钿轴，云母捣纸黄金书。风吹花露清旭时，绮窗高挂红绡帷。香囊盛烟绣结络，翠羽拂案青琉璃。吟披啸卷终无已，皎皎渊机破研理。词萦彩翰紫鸾回，思耿寥天碧云起。碧云起，心悠哉，境深转苦坐自摧。金梯珠履声一断，瑶阶日夜生青苔。青苔秘空关，曾比群玉山。神仙杳何许，遗逸满人间。君不见洛阳南市卖书肆，有人买得研神记。纸上香多蠹不成，昭容题处犹分明，令人惆怅难为情。
白居易,湖亭望水,久雨南湖涨，新晴北客过。日沉红有影，风定绿无波。岸没闾阎少，滩平船舫多。可怜心赏处，其奈独游何。
李白,万愤词投魏郎中,海水渤潏，人罹鲸鲵。蓊胡沙而四塞，始滔天于燕齐。何六龙之浩荡，迁白日于秦西。九土星分，嗷嗷栖栖。南冠君子，呼天而啼。恋高堂而掩泣，泪血地而成泥。狱户春而不草，独幽怨而沉迷。兄九江兮弟三峡，悲羽化之难齐。穆陵关北愁爱子，豫章天南隔老妻。一门骨肉散百草，遇难不复相提携。树榛拔桂，囚鸾宠鸡。舜昔授禹，伯成耕犁。德自此衰，吾将安栖。好我者恤我，不好我者何忍临危而相挤。子胥鸱夷，彭越醢醯。自古豪烈，胡为此繄。苍苍之天，高乎视低。如其听卑，脱我牢狴。傥辨美玉，君收白珪。
韩翃,寄令狐尚书,立身荣贵复何如，龙节红旗从板舆。妙略多推霍骠骑，能文独见沈尚书。临风高会千门帐，映水连营百乘车。他日感恩惭未报，举家犹似涸池鱼。
白居易,少年问,少年怪我问如何，何事朝朝醉复歌。号作乐天应不错，忧愁时少乐时多。
元稹,解秋十首,清晨颒寒水，动摇襟袖轻。翳翳林上叶，不知秋暗生。回悲镜中发，华白三四茎。岂无满头黑，念此衰已萌。微霜才结露，翔鸠初变鹰。无乃天地意，使之行小惩。鸱鸮诚可恶，蔽日有高鹏。舍大以擒细，我心终不能。往岁学仙侣，各在无何乡。同时骛名者，次第鹓鹭行。而我两不遂，三十鬓添霜。日暮江上立，蝉鸣枫树黄。后伏火犹在，先秋蝉已多。云色日夜白，骄阳能几何。壤隙漏江海，忽微成网罗。勿言时不至，但恐岁蹉跎。新月才到地，轻河如泛云。萤飞高下火，树影参差文。露簟有微润，清香时暗焚。夜闲心寂默，洞庭无垢氛。霁丽床前影，飘萧帘外竹。簟凉朝睡重，梦觉茶香熟。亲烹园内葵，凭买家家曲。酿酒并毓蔬，人来有棋局。寒竹秋雨重，凌霄晚花落。低回翠玉梢，散乱栀黄萼。颜色有殊异，风霜无好恶。年年百草芳，毕意同萧索。春非我独春，秋非我独秋。岂念百草死，但念霜满头。头白古所同，胡为坐烦忧。茫茫百年内，处身良未休。西风冷衾簟，展转布华茵。来者承玉体，去者流芳尘。适意丑为好，及时疏亦亲。衰周仲尼出，无乃为妖人。漠漠江面烧，微微枫树烟。今日复今夕，秋怀方浩然。况我头上发，衰白不待年。我怀有时极，此意何由诠。
无名氏,题房鲁题名后,姚家新婿是房郎，未解芳颜意欲狂。见说正调穿羽箭，莫教射破寺家墙。
陈子昂,宿襄河驿浦,沿流辞北渚，结缆宿南洲。合岸昏初夕，回塘暗不流。卧闻塞鸿断，坐听峡猿愁。沙浦明如月，汀葭晦若秋。不及能鸣雁，徒思海上鸥。天河殊未晓，沧海信悠悠。
皎然,酬薛员外谊见戏一首,方知正始作，丽掩碧云诗。文彩盈怀袖，风规发咏思。遗弓逢大敌，摩垒怯偏师。频有移书让，多惭系组迟。浅才迂且拙，虚誉喜还疑。犹倚披沙鉴，长歌向子期。
郑谷,端居,叶叶下高梧，端居失所图。乱离时辈少，风月夜吟孤。旧疾衰还有，穷愁醉暂无。秋光如水国，不语理霜须。
戴叔伦,送嵩律师头陀寺,相传五部学，更有一人成。此日灵山去，何方半座迎。麻衣逢雪暖，草履蹑云轻。若见中林石，应知第四生。
张仁溥,题龙窝洞,折花携酒看龙窝，镂玉长旌俊彦过。他日各为云外客，碧纱笼却又如何。
高蟾,旅夕,风散古陂惊宿雁，月临荒戍起啼鸦。不堪吟断无人见，时复寒灯落一花。
白居易,新秋,二毛生镜日，一叶落庭时。老去争由我，愁来欲泥谁。空销闲岁月，不见旧亲知。唯弄扶床女，时时强展眉。
姚合,假日书事呈院中司徒,十日公府静，巾栉起清晨。寒蝉近衰柳，古木似高人。学佛宁忧老，为儒自喜贫。海山归未得，芝朮梦中春。
NA,郊庙歌辞·享太庙乐章·金奏,肃肃清庙，巍巍盛唐。配天立极，累圣重光。乐和管磬，礼备烝尝。永惟来格，降福无疆。
周繇,白石潭秋霁作,潭心烟雾破斜晖，殷殷雷声隔翠微。崖蹙盘涡翻蜃窟，滩吹白石上渔矶。陵风舴艋讴哑去，出水鸬鹚薄泊飞。秋霁更谁同此望，远钟时见一僧归。
曹松,边上送友人归宁,乡路穿京过，宁心去少同。日斜寻阔碛，春尽逐归鸿。独树河声外，凝笳塞色中。怜君到此处，却背老莱风。
戎昱,哭黔中薛大夫,亚相何年镇百蛮，生涯万事瘴云间。夜郎城外谁人哭，昨日空馀旌节还。
钱起,和张仆射塞下曲（一作卢纶诗）,月黑雁飞高，单于夜遁逃。欲将轻骑逐，大雪满弓刀。
李绅,望鹤林寺,鹤栖峰下青莲宇，花发江城世界春。红照日高殷夺火，紫凝霞曙莹销尘。每思载酒悲前事，欲问题诗想旧身。自叹秋风劳物役，白头拘束一闲人。
张登,重阳宴集同用寒字,锡宴逢佳节，穷荒亦共欢。恩深百日泽，雨借九秋寒。望气人谣洽，临风客以难。座移山色在，杯尽菊香残。欲识投醪遍，应从落帽看。还宵须命烛，举首谢三官。
薛能,又和留山鸡,五色文胜百鸟王，相思兼绝寄芸香。由来不是池中物，鸡树归时即取将。
李世民,伤辽东战亡,凿门初奉律，仗战始临戎。振鳞方跃浪，骋翼正凌风。未展六奇术，先亏一篑功。防身岂乏智，殉命有馀忠。
郑谷,送吏部曹郎中免官南归,高名向己求，古韵古无俦。风月抛兰省，江山复桂州。贤人知止足，中岁便归休。云鹤深相待，公卿不易留。满朝张祖席，半路上仙舟。箧重藏吴画，茶新换越瓯。郡迎红烛宴，寺宿翠岚楼。触目成幽兴，全家是胜游。篷声渔叟雨，苇色鹭鸶秋。久别郊园改，将归里巷修。桑麻胜禄食，节序免乡愁。阳朔花迎棹，崇贤叶满沟。席春欢促膝，檐日暖梳头。道畅应为蝶，时来必问牛。终须康庶品，未爽漱寒流。议在归群望，情难恋自由。小生诚浅拙，早岁便依投。夏课每垂奖，雪天常见忧。远招陪宿直，首荐向公侯。攀送偏挥洒，龙钟志未酬。
王维,谒璿上人,少年不足言，识道年已长。事往安可悔，馀生幸能养。誓从断臂血，不复婴世网。浮名寄缨珮，空性无羁鞅。夙承大导师，焚香此瞻仰。颓然居一室，覆载纷万象。高柳早莺啼，长廊春雨响。床下阮家屐，窗前筇竹杖。方将见身云，陋彼示天壤。一心在法要，愿以无生奖。
戴叔伦,春日访山人,远访山中客，分泉谩煮茶。相携林下坐，共惜鬓边华。归路逢残雨，沿溪见落花。候门童子问，游乐到谁家。
曹唐,升平词五首（一作薛能诗）,瑞气绕宫楼，皇居上苑游。远冈连圣祚，平地载神州。会合兼重译，潺湲近八流。中兴岂假问，据此自千秋。寥泬敞延英，朝班立位横。宣传无草动，拜舞有衣声。鸳瓦霜消湿，虫丝日照明。辛勤自不到，遥见似前程。处处是欢心，时康岁已深。不同三尺剑，应似五弦琴。寿笑山犹尽，明嫌日有阴。何当怜一物，亦遣断愁吟。日日听歌谣，区中尽祝尧。虫蝗初不害，夷狄近全销。史笔唯书瑞，天台绝见妖。因令匹夫志，转欲事清朝。五帝三皇主，萧曹魏邴臣。文章唯返朴，戈甲尽生尘。谏纸应无用，朝纲自有伦。升平不可记，所见是闲人。
牛峤,望江怨,东风急，惜别花时手频执，罗帏愁独入。马嘶残雨春芜湿。倚门立，寄语薄情郎，粉香和泪泣。
白居易,长乐亭留别,灞浐风烟函谷路，曾经几度别长安。昔时蹙促为迁客，今日从容自去官。优诏幸分四皓秩，祖筵惭继二疏欢。尘缨世网重重缚，回顾方知出得难。
李咸用,富贵曲,画藻雕山金碧彩，鸳鸯叠翠眠晴霭。编珠影里醉春庭，团红片下攒歌黛。革咽丝烦欢不改，缴绛垂缇忽如晦。活花起舞夜春来，蜡焰煌煌天日在。雪暖瑶杯凤髓融，红拖象箸猩唇细。空中汉转星移盖，火城拥出随朝会。车如雷兮马如龙，鬼神辟易不敢害。冠峨剑重锵环珮，步入天门相真宰。开口长为爵禄筌，回眸便是公卿罪。珍珠索得龙宫贫，膏腴刮下苍生背。九野干戈指著心，威福满拳犹未快。我闻周公贵为天子弟，富有半四海，蔑有骄奢贻后悔。红锦障收，珊瑚树碎，至今笑石崇王恺。
温庭筠,相和歌辞·公无渡河,黄河怒浪连天来，大响谹谹如殷雷。龙伯驱风不敢上，百川喷雪高崔嵬。二十五弦何太哀，请公勿渡立裴回。下有狂蛟锯为尾，裂帆截棹磨霜齿。神锥凿石塞神潭，白马zazb赤尘起。公乎跃马扬玉鞭，灭没高蹄日千里。
朱庆馀,酬萧员外见寄,麦风吹雨正徘徊，忽报书从郡阁来。道薄谬应宗伯选，诗成徒费谢公才。九霄示路空知感，十上惊魂尚未回。胜寄幸容溪馆宿，龙钟惭见妓筵开。倘期霁后陪新兴，一滴还须当一杯。
白居易,清明夜,好风胧月清明夜，碧砌红轩刺史家。独绕回廊行复歇，遥听弦管暗看花。
郑绍,游越溪,溪水碧悠悠，猿声断客愁。渔潭逢钓楫，月浦值孤舟。访泊随烟火，迷途视斗牛。今宵越乡意，还取醉忘忧。
贯休,题弘式和尚院兼呈杜使君,二雅兼二密，愔愔只自怡。腊高云屐朽，貌古画师疑。堑蚁缘金锡，垆烟惹雪眉。仍闻有新作，只是寄相思。
王维,辋川集·孟城坳,新家孟城口，古木馀衰柳。来者复为谁，空悲昔人有。
葛氏女,和潘雍,九天天远瑞烟浓，驾鹤骖鸾意已同。从此三山山上月，琼花开处照春风。
陆龟蒙,新沙,渤澥声中涨小堤，官家知后海鸥知。蓬莱有路教人到，应亦年年税紫芝。
白居易,代谢好妓答崔员外（谢好，妓也）,青娥小谢娘，白发老崔郎。谩爱胸前雪，其如头上霜。别后曹家碑背上，思量好字断君肠。
耿湋,哭张融,早岁能文客，中年与世违。有家孀妇少，无子吊人稀。繐帐尘空暗，铭旌雨不飞。依然旧乡路，寂寞几回归。
皎然,泛长城东溪，暝宿崇光寺，寄处士陆羽联句,箬水青似箬，玉山碧于玉。逼霄沓万状，截地分千曲。萍解深可窥，林豁遥在瞩。已高物外赏，稍涤区中欲。野鹤翔又飞，世人羁且跼。沈吟迹所误，放浪心自足。缅怀虚舟客，愿寄生刍束。说诗整颓波，立义激浮俗。荆吴备登历，风土随编录。恨与清景别，拟教长路促。溪鸟语鹂喽，寺花翻踯躅。印围水坛净，香护莲衣触。捧经启纱灯，收衽礼金粟。安得扣关子，玄言对吾属。
吴融,书怀,傍岩依树结檐楹，夏物萧疏景更清。滩响忽高何处雨，松阴自转远山晴。见多邻犬遥相认，来惯幽禽近不惊。争得便夸饶胜事，九衢尘里免劳生。
赵抟,琴歌,绿琴制自桐孙枝，十年窗下无人知。清声不与众乐杂，所以屈受尘埃欺。七弦脆断虫丝朽，辨别不曾逢好手。琴声若似琵琶声，卖与时人应已久。玉徽冷落无光彩，堪恨钟期不相待。凤啭吟幽鹤舞时，撚弄铮摐声亦在。向曾守贫贫不彻，贱价与人人不别。前回忍泪却收来，泣向秋风两条血。乃知凡俗难可名，轻者却重重者轻。真龙不圣土龙圣，凤凰哑舌鸱枭鸣。何殊此琴哀怨苦，寂寞沈埋在幽户。万重山水不肯听，俗耳乐闻人打鼓。知君立身待分义，驱喝风雷在平地。一生从事不因人，健步窣云皆自致。不辞重拂弦上尘，市廛不买多谗人。莫辞憔悴与买取，为君一曲号青春。
元稹,答友封见赠,荀令香销潘簟空，悼亡诗满旧屏风。扶床小女君先识，应为些些似外翁。
翁洮,枯木诗辞召命作,枯木傍溪崖，由来岁月赊。有根盘水石，无叶接烟霞。二月苔为色，三冬雪作花。不因星使至，谁识是灵槎。
白居易,游丰乐招提佛光三寺,竹鞋葵扇白绡巾，林野为家云是身。山寺每游多寄宿，都城暂出即经旬。汉容黄绮为逋客，尧放巢由作外臣。昨日制书临郡县，不该愚谷醉乡人。
李白,杂曲歌辞·荆州乐,白帝城边足风波，瞿塘五月谁敢过。荆州麦熟茧成蛾，缫丝忆君头绪多。拨谷飞鸣奈妾何。
杨巨源,池上竹,一丛婵娟色，四面清冷波。气润晚烟重，光闲秋露多。翠筠入疏柳，清影拂圆荷。岁晏琅玕实，心期有凤过。
崔国辅,宿法华寺,松雨时复滴，寺门清且凉。此心竟谁证，回憩支公床。壁画感灵迹，龛经传异香。独游寄象外，忽忽归南昌。
李群玉,献王中丞时有除拜,登仙望绝李膺舟，从此青蝇点遂稠。半夜剑吹牛斗动，二年门掩雀罗愁。张仪会展平生舌，韩信那惭跨下羞。他日图勋画麟阁，定呈肝胆始应休。
李岑2,西河郡太原守张夫人挽歌,鹊印庆仍传，鱼轩宠莫先。从夫元凯贵，训子孟轲贤。龙是双归日，鸾非独舞年。哀荣今共尽，凄怆杜陵田。
贾岛,送僧,此生披衲过，在世得身闲。日午游都市，天寒往华山。言归文字外，意出有无间。仙掌云边树，巢禽时出关。
秦韬玉,长安书怀,凉风吹雨滴寒更，乡思欺人拨不平。长有归心悬马首，可堪无寐枕蛩声。岚收楚岫和空碧，秋染湘江到底清。早晚身闲著蓑去，橘香深处钓船横。
李益,溪中月下寄杨子尉封亮,蘅若夺幽色，衔思恍无悰。宵长霜雾多，岁晏淮海风。团团山中月，三五离夕同。露凝朱弦绝，觞至兰玉空。清光液流波，盛明难再逢。尝恐河汉远，坐窥烟景穷。小人谅处阴，君子树大功。永愿厉高翼，慰我丹桂丛。
白居易,昔与微之在朝日同蓄休退之心迨今十年…且结后期,往子为御史，伊余忝拾遗。皆逢盛明代，俱登清近司。予系玉为佩，子曳绣为衣。从容香烟下，同侍白玉墀。朝见宠者辱，暮见安者危。纷纷无退者，相顾令人悲。宦情君早厌，世事我深知。常于荣显日，已约林泉期。况今各流落，身病齿发衰。不作卧云计，携手欲何之。待君女嫁后，及我官满时。稍无骨肉累，粗有渔樵资。岁晚青山路，白首期同归。
孟浩然,韩大使东斋会岳上人、诸学士,郡守虚陈榻，林间召楚材。山川祈雨毕，云物喜晴开。抗礼尊缝掖，临流揖渡杯。徒攀朱仲李，谁荐和羹梅。翰墨缘情制，高深以意裁。沧洲趣不远，何必问蓬莱。
贾岛,哭宗密禅师,鸟道雪岑巅，师亡谁去禅。几尘增灭后，树色改生前。层塔当松吹，残踪傍野泉。唯嗟听经虎，时到坏庵边。
张九龄,晨坐斋中偶而成咏,寒露洁秋空，遥山纷在瞩。孤顶乍修耸，微云复相续。人兹赏地偏，鸟亦爱林旭。结念凭幽远，抚躬曷羁束。仰霄谢逸翰，临路嗟疲足。徂岁方暌携，归心亟踯躅。休闲倘有素，岂负南山曲。
李白,登邯郸洪波台，置酒观发兵,我把两赤羽，来游燕赵间。天狼正可射，感激无时闲。观兵洪波台，倚剑望玉关。请缨不系越，且向燕然山。风引龙虎旗，歌钟昔追攀。击筑落高月，投壶破愁颜。遥知百战胜，定扫鬼方还。
章孝标,赠陆鬯浙西进诗除官,帝城云物得阳春，水国烟花失主人。昨日天风吹乐府，六宫丝管一时新。
白居易,酬梦得见喜疾瘳,暖卧摩绵褥，晨倾药酒螺。昏昏布裘底，病醉睡相和。末疾徒云尔，馀年有几何。须知差与否，相去校无多。
吕温,赋得失群鹤,杳杳冲天鹤，风排势暂违。有心长自负，无伴可相依。万里宁辞远，三山讵忆归。但令毛羽在，何处不翻飞。
徐夤,春末送陈先辈之清源,贫中惟是长年华，每羡君行自叹嗟。归日捧持明月宝，去时期刻刺桐花。春风避酒多游寺，晓骑听鸡早入衙。千乘侯王若相问，飞书与报白云家。
皇甫冉,早发中严寺别契上人,苍苍松桂阴，残月半西岑。素壁寒灯暗，红炉夜火深。厨开山鼠散，钟尽岭猿吟。行役方如此，逢师懒话心。
李益,相和歌辞·置酒行,置酒命所欢，凭觞遂为戚。日往不再来，兹辰坐成昔。百龄非长久，五十将半百。胡为劳我形，已须还复白。西山鸾鹤顾，矫矫烟雾翮。明霞发金丹，阴洞潜水碧。安得凌风羽，崦嵫驻灵魄。兀然坐衰老，惭叹东陵柏。
NA,郊庙歌辞·周郊祀乐章·禋顺乐,黄彝将献，特牲预迎。既修昭事，潜达明诚。
沈佺期,夜泊越州逢北使,天地降雷雨，放逐还国都。重以风潮事，年月戒回舻。容颜荒外老，心想域中愚。憩泊在兹夜，炎云逐斗枢。k3k4萦海若，霹雳耿天吴。鳌抃群岛失，鲸吞众流输。偶逢金华使，握手泪相濡。饥共噬齐枣，眠共席秦蒲。既北思攸济，将南睿所图。往来固无咎，何忽惮前桴。
岑参,草堂村寻罗生不遇,数株谿柳色依依，深巷斜阳暮鸟飞。门前雪满无人迹，应是先生出未归。
吕群,题寺壁二首,路行三蜀尽，身及一阳生。赖有残灯火，相依坐到明。社后辞巢燕，霜前别蒂蓬。愿为蝴蝶梦，飞去觅关中。
皎然,赋颜氏古今一事，得《晋仙传》，送颜逸,曾看颜氏传，多记晋时仙。却忆桐君老，俱还桂父年。青春留鬓发，白日向云烟。远别赍遗简，囊中有几篇。
郑谷,作尉鄠郊送进士潘为下第南归,归去宜春春水深，麦秋梅雨过湘阴。乡园几度经狂寇，桑柘谁家有旧林。结绶位卑甘晚达，登龙心在且高吟。灞陵桥上杨花里，酒满芳樽泪满襟。
杜甫,第五弟丰独在江左，近三四载寂无消息，觅使寄此二首,乱后嗟吾在，羁栖见汝难。草黄骐骥病，沙晚鶺鴒寒。楚设关城险，吴吞水府宽。十年朝夕泪，衣袖不曾干。闻汝依山寺，杭州定越州。风尘淹别日，江汉失清秋。影盖啼猿树，魂飘结蜃楼。明年下春水，东尽白云求。
徐铉,驿中七夕,七夕雨初霁，行人正忆家。江天望河汉，水馆折莲花。独坐凉何甚，微吟月易斜。今年不乞巧，钝拙转堪嗟。
贾至,送夏侯子之江夏,扣楫洞庭上，清风千里来。留欢一杯酒，欲别复裴回。相见楚山下，渔舟忆钓台。羡君还旧里，归念独悠哉。
王维,送祢郎中,东郊春草色，驱马去悠悠。况复乡山外，猿啼湘水流。岛夷传露版，江馆候鸣驺。卉服为诸吏，珠官拜本州。孤莺吟远墅，野杏发山邮。早晚方归奏，南中才忌秋。
韩翃,送丹阳刘太真,长干道上落花朝，羡尔当年赏事饶。下箸已怜鹅炙美，开笼不奈鸭媒娇。春衣晚入青杨巷，细马初过皂荚桥。相访不辞千里远，西风好借木兰桡。
陈祜,风光草际浮,香发王孙草，春生君子风。光摇低偃处，影散艳阳中。稍稍移蘋末，微微转蕙丛。浮烟倾绿野，远色澹晴空。泛彩池塘媚，含芳景气融。清晖谁不挹，几许赏心同。
窦巩,宫人斜,离宫路远北原斜，生死恩深不到家。云雨今归何处去，黄鹂飞上野棠花。
徐彦伯,奉和兴庆池戏竞渡应制,夹道传呼翊翠虬，天回日转御芳洲。青潭晓霭笼仙跸，红屿晴花隔彩旒。香溢金杯环广坐，声传妓舸匝中流。群臣相庆嘉鱼乐，共哂横汾歌吹秋。
鲍溶,秋暮送裴垍员外刺婺州,婺女星边气不秋，金华山水似瀛州。含香太守心清净，去与神仙日日游。
皎然,闻钟,古寺寒山上，远钟扬好风。声馀月树动，响尽霜天空。永夜一禅子，泠然心境中。
牛僧孺,赠白乐天筝,但愁封寄去，魔物或惊禅。惟羡东都白居士，年年香积问禅师。不是道公狂不得，恨公逢我不教狂。地瘦草丛短。求人气色沮，凭酒意乃伸。
方干,收两京后还上都兼访一二亲故,离堂千里客，归骑五陵人。路转函关晚，烟开上苑新。天涯将野服，阙下见乡亲。问得存亡事，裁诗寄海滨。
温庭筠,女冠子,含娇含笑，宿翠残红窈窕。鬓如蝉，寒玉簪秋水，轻纱卷碧烟。雪胸鸾镜里，琪树凤楼前。寄语青娥伴，早求仙。霞帔云发，钿镜仙容似雪。画愁眉，遮语回轻扇，含羞下绣帏。玉楼相望久，花洞恨来迟。早晚乘鸾去，莫相遗。
归仁,悼罗隐,一著谗书未快心，几抽胸臆纵狂吟。管中窥豹我犹在，海上钓鳌君也沈。岁月尽能消愤懑，寰区那更有知音。长安冠盖皆涂地，仍喜先生葬碧岑。
颜真卿,七言大言联句,高歌阆风步瀛洲，燂鹏爚鲲餐未休。四方上下无外头，一啜顿涸沧溟流。
柳宗元,杂曲歌辞·杨白花,杨白花，风吹度江水。坐令宫树无颜色，摇荡春光千万里。茫茫晓日下长秋，哀歌未断城鸦起。
雍陶,长安客感,客泪如危叶，长悬零落心。况是悲秋日，临风制不禁。
李频,送友人下第归感怀,帝里春无意，归山对物华。即应来日去，九陌踏槐花。
杜荀鹤,送蜀客游维扬,见说西川景物繁，维扬景物胜西川。青春花柳树临水，白日绮罗人上船。夹岸画楼难惜醉，数桥明月不教眠。送君懒问君回日，才子风流正少年。
廖凝,彭泽解印,五斗徒劳谩折腰，三年两鬓为谁焦。今朝官满重归去，还挈来时旧酒瓢。
彭晓,参同契明镜图诀诗二首,造化潜施迹莫穷，簇成真诀指蒙童。三篇秘列八环内，万象门开一镜中。离女驾龙为木婿，坎男乘虎作金翁。同人好道宜精究，究得长生路便通。至道希夷妙且深，烧丹先认大还心。日爻阴耦生真汞，月卦阳奇产正金。女妊朱砂男孕雪，北藏荧惑丙含壬。两端指的铅金祖，莫向诸般取次寻。
沈彬,横吹曲辞·入塞曲,欲为皇王服远戎，万人金甲鼓鼙中。阵云暗塞三边黑，兵血愁天一片红。半夜翻营旗搅月，深秋防戍剑磨风。谤书未及明君爇，卧骨将军已殁功。苦战沙间卧箭痕，戍楼闲上望星文。生希国泽分偏将，死夺河源答圣君。鸢觑败兵眠白草，马惊边鬼哭阴云。功多地远无人纪，汉阁笙歌日又曛。
李端,戏赠韩判官绅卿,少寻道士居嵩岭，晚事高僧住沃洲。齿发未知何处老，身名且被外人愁。欲随山水居茅洞，已有田园在虎丘。独怪子猷缘掌马，雪时不肯更乘舟。
孙鲂,牡丹落后有作,未发先愁有一朝，如今零落更魂销。青丛别后无多色，红线穿来已半焦。蓄恨绮罗犹眷眷，薄情蜂蝶去飘飘。明年虽道还期在，争奈凭栏乍寂寥。
吴融,得京中亲友书，讶久无音耗，以诗代谢,退闲何事不忘机，况限溪云静掩扉。马颊浪高鱼去少，鸡鸣关险雁来稀。无才敢更期连茹，有意兼思学采薇。珍重故人知我者，九霄休复寄音徽。
戎昱,九日贾明府见访,独掩衡门秋景闲，洛阳才子访柴关。莫嫌浊酒君须醉，虽是贫家菊也斑。同人愿得长携手，久客深思一破颜。却笑孟嘉吹帽落，登高何必上龙山。
广宣,贺幸普济寺应制,南方宝界几由旬，八部同瞻一佛身。寺压山河天宇静，楼悬日月镜光新。重城柳暗东风曙，复道花明上苑春。向晚銮舆归凤阙，曲江池上动青蘋。
韦应物,登高望洛城作,高台造云端，遐瞰周四垠。雄都定鼎地，势据万国尊。河岳出云雨，土圭酌乾坤。舟通南越贡，城背北邙原。帝宅夹清洛，丹霞捧朝暾。葱茏瑶台榭，窈窕双阙门。十载构屯难，兵戈若云屯。膏腴满榛芜，比屋空毁垣。圣主乃东眷，俾贤拯元元。熙熙居守化，泛泛太府恩。至损当受益，苦寒必生温。平明四城开，稍见市井喧。坐感理乱迹，永怀经济言。吾生自不达，空鸟何翩翻。天高水流远，日晏城郭昏。裴回讫旦夕，聊用写忧烦。
卢纶,奉和陕州十四翁中丞寄雷州二十翁司户,联飞独不前，迥落海南天。贾傅竟行矣，邵公唯泫然。瘴开山更远，路极水无边。沈劣本多感，况闻原上篇。
方干,赠处州段郎中,幸见仙才领郡初，郡城孤峭似仙居。杉萝色里游亭榭，瀑布声中阅簿书。德重自将天子合，情高元与世人疏。寒潭是处清连底，宾席何心望食鱼。
白居易,答刘戒之早秋别墅见寄,凉风木槿篱，暮雨槐花枝。并起新秋思，为得故人诗。避地鸟择木，升朝鱼在池。城中与山下，喧静暗相思。
施肩吾,鄠县村居,欲住村西日日慵，上山无水引高踪。谁能求得秦皇术，为我先驱紫阁峰。
李绅,过吴门二十四韵,烟水吴都郭，阊门架碧流。绿杨深浅巷，青翰往来舟。朱户千家室，丹楹百处楼。水光摇极浦，草色辨长洲。忆作麻衣翠，曾为旅棹游。放歌随楚老，清宴奉诸侯。花寺听莺入，春湖看雁留。里吟传绮唱，乡语认歈讴。桥转攒虹饮，波通斗鹢浮。竹扉梅圃静，水巷橘园幽。缝堵荒麋苑，穿岩破虎丘。旧风犹越鼓，馀俗尚吴钩。故馆曾闲访，遗基亦遍搜。吹台山木尽，香径佛宫秋。帐殿菰蒲掩，云房露雾收。苎萝妖覆灭，荆棘鬼包羞。风月俄黄绶，经过半白头。重来冠盖客，非复别离愁。候火分通陌，前旌驻外邮。水风摇彩旆，堤柳引鸣驺。问吏儿孙隔，呼名礼敬修。顾瞻殊宿昔，语默过悲忧。义感心空在，容衰日易偷。还持沧海诏，从此布皇猷。
李端,云阳观寄袁稠（一作元阳观寄元称）,花洞晚阴阴，仙坛隔杏林。漱泉春谷冷，捣药夜窗深。石上开仙酌，松间对玉琴。戴家溪北住，雪后去相寻。
李白,泾川送族弟錞,泾川三百里，若耶羞见之。锦石照碧山，两边白鹭鸶。佳境千万曲，客行无歇时。上有琴高水，下有陵阳祠。仙人不见我，明月空相知。问我何事来，卢敖结幽期。蓬山振雄笔，绣服挥清词。江湖发秀色，草木含荣滋。置酒送惠连，吾家称白眉。愧无海峤作，敢阙河梁诗。见尔复几朝，俄然告将离。中流漾彩鹢，列岸丛金羁。叹息苍梧凤，分栖琼树枝。清晨各飞去，飘落天南垂。望极落日尽，秋深暝猿悲。寄情与流水，但有长相思。
皎然,同颜使君清明日游，因送萧主簿,谁知赏嘉节，别意忽相和。暮色汀洲遍，春情杨柳多。高城恋旌旆，极浦宿风波。惆怅支山月，今宵不再过。
沈佺期,七夕,秋近雁行稀，天高鹊夜飞。妆成应懒织，今夕渡河归。月皎宜穿线，风轻得曝衣。来时不可觉，神验有光辉。
罗隐,浮云,溶溶曳曳自舒张，不向苍梧即帝乡。莫道无心便无事，也曾愁杀楚襄王。
元稹,有所教,莫画长眉画短眉，斜红伤竖莫伤垂。人人总解争时势，都大须看各自宜。
韦应物,晓坐西斋,冬冬城鼓动，稍稍林鸦去。柳意不胜春，岩光已知曙。寝斋有单祶，灵药为朝茹。盥漱忻景清，焚香澄神虑。公门自常事，道心宁易处。
贯休,春游灵泉寺,水蹴危梁翠拥沙，钟声微径入深花。嘴红涧鸟啼芳草，头白山僧自扞茶。松色摧残遭贼火，水声幽咽落人家。因寻古迹空惆怅，满袖香风白日斜。
杨徽之,秋日》）废宅寒塘水，荒坟宿草烟。（《哭江为》，见《纪事,新霜染枫叶，皎月借芦花。
卢注,西施,惆怅兴亡系绮罗，世人犹自选青娥。越王解破夫差国，一个西施已是多。
白居易,赠侯三郎中,老爱东都好寄身，足泉多竹少埃尘。年丰最喜唯贫客，秋冷先知是瘦人。幸有琴书堪作伴，苦无田宅可为邻。洛中纵未长居得，且与苏田游过春。
李德裕,秋日登郡楼望赞皇山感而成咏,昔人怀井邑，为有挂冠期。顾我飘蓬者，长随泛梗移。越吟因病感，潘鬓入秋悲。北指邯郸道，应无归去期。
蒋涣,登栖霞寺塔,三休寻磴道，九折步云霓。瀍涧临江北，郊原极海西。沙平瓜步出，树远绿杨低。南指晴天外，青峰是会稽。
李贺,洛阳城外别皇甫湜,洛阳吹别风，龙门起断烟。冬树束生涩，晚紫凝华天。单身野霜上，疲马飞蓬间。凭轩一双泪，奉坠绿衣前。
柳宗元,读书,幽沉谢世事，俯默窥唐虞。上下观古今，起伏千万途。遇欣或自笑，感戚亦以吁。缥帙各舒散，前后互相逾。瘴痾扰灵府，日与往昔殊。临文乍了了，彻卷兀若无。竟夕谁与言，但与竹素俱。倦极便倒卧，熟寐乃一苏。欠伸展肢体，吟咏心自愉。得意适其适，非愿为世儒。道尽即闭口，萧散捐囚拘。巧者为我拙，智者为我愚。书史足自悦，安用勤与劬。贵尔六尺躯，勿为名所驱。
灵澈,天姥岑望天台山,天台众峰外，华顶当寒空。有时半不见，崔嵬在云中。
白居易,东城寻春,老色日上面，欢情日去心。今既不如昔，后当不如今。今犹未甚衰，每事力可任。花时仍爱出，酒后尚能吟。但恐如此兴，亦随日销沉。东城春欲老，勉强一来寻。
李中,和彭正字喜雪见寄,千门忻应瑞，偏称上楼看。密洒虚窗晓，狂飘大野寒。园深宜竹树，帘卷洽杯盘。已作丰年兆，黎民意尽安。
韦应物,晓至园中忆诸弟、崔都水,山郭恒悄悄，林月亦娟娟。景清神已澄，事简虑绝牵。秋塘遍衰草，晓露洗红莲。不见心所爱，兹赏岂为妍。
罗隐,秋居有寄,端居湖岸东，生计有无中。魇处千般鬼，寒时百种风。性灵从道拙，心事奈成空。多谢金台客，何当一笑同。
王建,雨中寄东溪韦处士,雨中溪破无干地，浸著床头湿著书。一个月来山水隔，不知茅屋若为居。
刘商,咏双开莲花,菡萏新花晓并开，浓妆美笑面相隈。西方采画迦陵鸟，早晚双飞池上来。
李白,落日忆山中,雨后烟景绿，晴天散馀霞。东风随春归，发我枝上花。花落时欲暮，见此令人嗟。愿游名山去，学道飞丹砂。
孟浩然,晚春题远上人南亭,给园支遁隐，虚寂养身和。春晚群木秀，间关黄鸟歌。林栖居士竹，池养右军鹅。炎月北窗下，清风期再过。
周贺,如空上人移居大云寺,竹溪人请住，何日向中峰。瓦舍山情少，斋身疾色浓。夏高移坐次，菊浅露行踪。来往湓城下，三年两度逢。
白居易,喜照密闲实四上人见过,紫袍朝士白髯翁，与俗乖疏与道通。官秩三回分洛下，交游一半在僧中。臭帑世界终须出，香火因缘久愿同。斋后将何充供养，西轩泉石北窗风。
贯休,怀洛下卢缙云,一减三张价，幽居少室前。岂应贫似我，不得信经年。木落多诗藁，山枯见墨烟。何时深夜坐，共话草堂禅。
韦应物,酬令狐司录善福精舍见赠,野寺望山雪，空斋对竹林。我以养愚地，生君道者心。
郎士元,酬萧二十七侍御初秋言怀,楚客秋多兴，江林月渐生。细枝凉叶动，极浦早鸿声。胜赏睽前夕，新诗报远情。曲高惭和者，惆怅闭寒城。
颜真卿,使过瑶台寺，有怀圆寂上人,上人居此寺，不出三十年。万法元无著，一心唯趣禅。忽纡尘外轸，远访区中缘。及尔不复见，支提犹岌然。
田达诚宅鬼,诗,天然与我一灵通，还与人间事不同。要识吾家真姓字，天地南头一段红。
司马扎,锄草怨,种田望雨多，雨多长蓬蒿。亦念官赋急，宁知荷锄劳。亭午霁日明，邻翁醉陶陶。乡吏不到门，禾黍苗自高。独有辛苦者，屡为州县徭。罢锄田又废，恋乡不忍逃。出门吏相促，邻家满仓谷。邻翁不可告，尽日向田哭。
韦应物,赠王侍御,心同野鹤与尘远，诗似冰壶见底清。府县同趋昨日事，升沉不改故人情。上阳秋晚萧萧雨，洛水寒来夜夜声。自叹犹为折腰吏，可怜骢马路傍行。
王涯,陇上行,负羽到边州，鸣笳度陇头。云黄知塞近，草白见边秋。
薛逢,重送徐州李从事商隐,晓乘征骑带犀渠，醉别都门惨袂初。莲府望高秦御史，柳营官重汉尚书。斩蛇泽畔人烟晓，戏马台前树影疏。尺组挂身何用处，古来名利尽丘墟。
张九龄,湘中作,湘流绕南岳，绝目转青青。怀禄未能已，瞻途屡所经。烟屿宜春望，林猿莫夜听。永路日多绪，孤舟天复冥。浮没从此去，嗟嗟劳我形。
韦应物,寄中书刘舍人,云霄路竟别，中年迹暂同。比翼趋丹陛，连骑下南宫。佳咏邀清月，幽赏滞芳丛。迨予一出守，与子限西东。晨露方怆怆，离抱更忡忡。忽睹九天诏，秉纶归国工。玉座浮香气，秋禁散凉风。应向横门度，环珮杳玲珑。光辉恨未瞩，归思坐难通。苍苍松桂姿，想在掖垣中。
阎宽,晓入宜都渚,问俗周楚甸，川行眇江浔。兴随晓光发，道会春言深。回眺佳气象，远怀得山林。伫应舟楫用，曷务归闲心。
贾岛,哭胡遇,夭寿知齐理，何曾免叹嗟。祭回收朔雪，吊后折寒花。野水秋吟断，空山暮影斜。弟兄相识遍，犹得到君家。
施肩吾,候仙词,西归公子何时降，南岳先生早晚来。巡历世间犹未遍，乞求鸾鹤且裴回。
徐铉,送察院李侍御使庐陵因寄孟员外,绣衣乘驿急如星，山水何妨寄野情。肯向九仙台下歇，闲听孟叟醉吟声。
吕岩,渔父词一十八首·常自在,闭目寻真真自归，玄珠一颗出辉辉。终日玩，莫抛离，免使阎王遣使追。
骆宾王,送刘少府游越州,一丘余枕石，三越尔怀铅。离亭分鹤盖，别岸指龙川。露下蝉声断，寒来雁影连。如何沟水上，凄断听离弦。
白居易,送河南尹冯学士赴任,石渠金谷中间路，轩骑翩翩十日程。清洛饮冰添苦节，碧嵩看雪助高情。谩夸河北操旄钺，莫羡江西拥旆旌。何似府寮京令外，别教三十六峰迎。
刘沧,旅馆书怀,秋看庭树换风烟，兄弟飘零寄海边。客计倦行分陕路，家贫休种汶阳田。云低远塞鸣寒雁，雨歇空山噪暮蝉。落叶虫丝满窗户，秋堂独坐思悠然。
杜牧,七夕,云阶月地一相过，未抵经年别恨多。最恨明朝洗车雨，不教回脚渡天河。
马戴,路傍树,古树何人种，清阴减昔时。莓苔根半露，风雨节偏危。虫蠹心将穴，蝉催叶向衰。樵童不须翦，聊起邵公思。
孟浩然,洞庭湖寄阎九,洞庭秋正阔，余欲泛归船。莫辨荆吴地，唯馀水共天。渺瀰江树没，合沓海潮连。迟尔为舟楫，相将济巨川。
杜荀鹤,再经胡城县,去岁曾经此县城，县民无口不冤声。今来县宰加朱绂，便是生灵血染成。
白居易,览卢子蒙侍御旧诗多与微之唱和感今伤昔…题于卷后,早闻元九咏君诗，恨与卢君相识迟。今日逢君开旧卷，卷中多道赠微之。相看掩泪情难说，别有伤心事岂知。闻道咸阳坟上树，已抽三丈白杨枝。
马戴,雪中送青州薛评事,腊景不可犯，从戎难自由。怜君急王事，走马赴边州。岳雪明日观，海云冒营丘。惭无斗酒泻，敢望御重裘。
王建,过喜祥山馆,夜过深山算驿程，三回黑地听泉声。自离军马身轻健，得向溪边尽足行。
马怀素,饯唐州高使君赴任,外牧资贤守，斯人奉帝俞。淮南膺建隼，渭北暂分符。坐叹烟波隔，行嗟物候殊。何年升美课，回首北城隅。
聂夷中,起夜来,念远心如烧，不觉中夜起。桃花带露泛，立在月明里。
钱起,寻华山云台观道士,秋日西山明，胜趣引孤策。桃源数曲尽，洞口两岸坼。还从罔象来，忽得仙灵宅。霓裳谁之子，霞酌能止客。残阳在翠微，携手更登历。林行拂烟雨，溪望乱金碧。飞鸟下天窗，袅松际云壁。稍寻玄踪远，宛入寥天寂。愿言葛仙翁，终年炼玉液。
皇甫冉,送令狐明府,行当腊候晚，共惜岁阴残。闻道巴山远，如何蜀路难。荒林藏积雪，乱石起惊湍。君有亲人术，应令劳者安。
齐己,夏日林下作,烦暑莫相煎，森森在眼前。暂来还尽日，独坐只闻蝉。草媚终难死，花飞卒未蔫。秋风舍此去，满箧贮新篇。
刘禹锡,同乐天送河南冯尹学士,可怜五马风流地，暂辍金貂侍从才。阁上掩书刘向去，门前修刺孔融来。崤陵路静寒无雨，洛水桥长昼起雷。共羡府中棠棣好，先于城外百花开。
李元操,和从叔禄愔元日早朝,铜浑变秋节，玉律动年灰。暧暧城霞旦，隐隐禁门开。众灵凑仙府，百神朝帝台。叶令双凫至，梁王驷马来。戈鋋映林阙，歌管拂尘埃。保章望瑞气，尚书免火灾。冠冕多秀士，簪裾饶上才。谁怜张仲蔚，日暮反蒿莱。
李中,江南春,千家事胜游，景物可忘忧。水国楼台晚，春郊烟雨收。鹧鸪啼竹树，杜若媚汀洲。永巷歌声远，王孙会莫愁。
杜甫,陪李梓州、王阆州、苏遂州、李果州四使君登惠义寺,春日无人境，虚空不住天。莺花随世界，楼阁寄山巅。迟暮身何得，登临意惘然。谁能解金印，潇洒共安禅。
罗隐,出试后投所知,此日蓬壶两日程，当时消息甚分明。桃须曼倩催方熟，橘待洪崖遣始行。岛外音书应有意，眼前尘土渐无情。莫教更似山西鼠，啮破愁肠恨一生。
贾岛,送宣皎上人游太白,剃发鬓无雪，去年三十三。山过春草寺，磬度落花潭。得句才邻约，论宗意在南。峰灵疑懒下，苍翠太虚参。
窦庠,金山寺,一点青螺白浪中，全依水府与天通。晴江万里云飞尽，鳌背参差日气红。
孟郊,哭李观,志士不得老，多为直气伤。阮公终日哭，寿命固难长。颜子既殂谢，孔门无辉光。文星落奇曜，宝剑摧修铓。常作金应石，忽为宫别商。为尔吊琴瑟，断弦难再张。偏毂不可转，只翼不可翔。清尘无吹嘘，委地难飞扬。此义古所重，此风今则亡。自闻丧元宾，一日八九狂。沉痛此丈夫，惊呼彼穹苍。我有出俗韵，劳君疾恶肠。知音既已矣，微言谁能彰。旅葬无高坟，栽松不成行。哀歌动寒日，赠泪沾晨霜。神理本窅窅，今来更茫茫。何以荡悲怀，万事付一觞。
陆龟蒙,溪行,晚天寒雨上滩时，他已扬舲我尚迟。自是樯低帆幅少，溪风终不两般吹。
罗虬,句,窗前远岫悬生碧，帘外残霞挂熟红。
卢纶,书情上大尹十兄,紫陌绝纤埃，油幢千骑来。剖辞纷若雨，奔吏殷成雷。圣泽初忧壅，群心本在台。海鳞方泼剌，云翼暂徘徊。芳室芝兰茂，春蹊桃李开。江湖馀派少，鸿雁远声哀。命厌蓍龟诱，年惊弟侄催。磨铅惭砥砺，挥策愧驽骀。玉管能喧谷，金炉可变灰。应怜费思者，衔泪亦衔枚。
李昪,咏灯,一点分明值万金，开时惟怕冷风侵。主人若也勤挑拨，敢向尊前不尽心。
白居易,答杨使君登楼见忆,忠万楼中南北望，南州烟水北州云。两州何事偏相忆，各是笼禽作使君。
徐夤,和仆射二十四丈牡丹八韵,帝王城里看，无故亦无新。忍摘都缘借，移栽未有因。光阴嫌太促，开落一何频。羞杀登墙女，饶将解佩人。蕊堪灵凤啄，香许白龙亲。素练笼霞晓，红妆带脸春。莫辞终夕醉，易老少年身。买取归天上，宁教逐世尘。
李涉,题清溪鬼谷先生旧居,翠壁开天池，青崖列云树。水容不可状，杳若清河雾。常闻先生教，指示秦仪路。二子才不同，逞词过尺度。偶因从吏役，远到冥栖处。松月想旧山，烟霞了如故。未遑炼金鼎，日觉容光暮。万虑随境生，何由返真素。寂寞天籁息，清迥鸟声曙。回首望重重，无期挹风驭。
韦应物,送姚孙还河中,上国旅游罢，故园生事微。风尘满路起，行人何处归。留思芳树饮，惜别暮春晖。几日投关郡，河山对掩扉。
沈佺期,横吹曲辞·梅花落,铁骑几时回，金闺怨早梅。雪中花已落，风暖叶应开。夕逐新春管，香迎小岁杯。感时何足贵，书里报轮台。
徐铉,侍宴赋得归雁,夜静群动息，翩翩一雁归。清音天际远，寒影月中微。何处云同宿，长空雪共飞。阳和常借便，免与素心违。
杨衡,题花树,都无看花意，偶到树边来。可怜枝上色，一一为愁开。
可止,山居,雪消春力展，花漫洞门垂。果长纤枝曲，岩崩直道移。重猿围浅井，斗鼠下疏篱。寒食微灯在，高风势彻陂。
司空图,重阳山居,诗人自古恨难穷，暮节登临且喜同。四望交亲兵乱后，一川风物笛声中。菊残深处回幽蝶，陂动晴光下早鸿。明日更期来此醉，不堪寂寞对衰翁。
王周,渡溪,渡溪溪水急，水溅罗衣湿。日暮犹未归，盈盈水边立。
陈润,登西灵塔,塔庙出招提，登临碧海西。不知人意远，渐觉鸟飞低。稍与云霞近，如将日月齐。迁乔未得意，徒欲蹑云梯。
周贺,宿隐静寺上人,一宿五峰杯度寺，虚廊中夜磬声分。疏林未落上方月，深涧忽生平地云。幽鸟背泉栖静境，远人当烛想遗文。暂来此地歇劳足，望断故山沧海濆。
钱起,江宁春夜裴使君席送萧员外,花院日扶疏，江云自卷舒。主人熊轼任，归客雉门车。曙月稀星里，春烟紫禁馀。行看石头戍，记得是南徐。
NA,郊庙歌辞·五郊乐章·肃和,眇眇方舆，苍苍圜盖。至哉枢纽，宅中图大。气调四序，风和万籁。祚我明德，时雍道泰。
许浑,晚泊七里滩,天晚日沈沈，归舟系柳阴。江村平见寺，山郭远闻砧。树密猿声响，波澄雁影深。荣华暂时事，谁识子陵心。
乔知之,和李侍郎古意（一作古意和李侍郎峤）,妾家巫山隔汉川，君度南庭向胡苑。高楼迢递想金天，河汉昭回更怆然。夜如何其夜未央，闲花照月愁洞房。自矜夫婿胜王昌，三十曾作侍中郎。一从流落戍渔阳，怀哉万恨结中肠。南山幂幂兔丝花，北陵青青女萝树。由来花叶同一根，今日枝条分两处。三星差池光照灼，北斗西指秋云薄。茎枯花谢枝憔悴，香销色尽花零落。美人长叹艳容萎，含情收取摧折枝。调丝独弹声未移，感君行坐星岁迟。闺中宛转今若斯，谁能为报征人知。
李洞,题刘相公光德里新构茅亭,野色迷亭晓，龙墀待押班。带涎移海木，兼雪写湖山。月白吟床冷，河清直印闲。唐封三万里，人偃翠微间。
王建,山中寄及第故人,长长南山松，短短北涧杨。俱承日月照，幸免斤斧伤。去年与子别，诚言暂还乡。如何弃我去，天路忽腾骧。谁谓有双目，识貌不识肠。岂知心内乖，著我薜萝裳。寻君向前事，不叹今异翔。往往空室中，寤寐说珪璋。十年居此溪，松桂日苍苍。自从无佳人，山中不辉光。尽弃所留药，亦焚旧草堂。还君誓已书，归我学仙方。既为参与辰，各愿不相望。始终名利途，慎勿罹咎殃。
韩愈,送汴州监军俱文珍,奉使羌池静，临戎汴水安。冲天鹏翅阔，报国剑铓寒。晓日驱征骑，春风咏采兰。谁言臣子道，忠孝两全难。
韦应物,除日,思怀耿如昨，季月已云暮。忽惊年复新，独恨人成故。冰池始泮绿，梅援还飘素。淑景方转延，朝朝自难度。
卢照邻,乐府杂曲·鼓吹曲辞·战城南,将军出紫塞，冒顿在乌贪。笳喧雁门北，阵翼龙城南。雕弓夜宛转，铁骑晓参潭。应须驻白日，为待战方酣。
曹松,言怀,冥心坐似痴，寝食亦如遗。为觅出人句，只求当路知。岂能穷到老，未信达无时。此道须天付，三光幸不私。
王感化,奉元宗命咏苑中白野鹊,碧岩深洞恣游遨，天与芦花作羽毛。要识此来栖宿处，上林琼树一枝高。
陆龟蒙,记事,本作渔钓徒，心将遂疏放。苦为饥寒累，未得恣闲畅。去年十二月，身住霅溪上。病里贺丰登，鸡豚聊馈饷。巍峨卞山雪，凝冽不可向。瘦骨倍加寒，徒为厚缯纩。晴来露青霭，千仞缺寻丈。卧恐玉华销，时时推枕望。虽然营卫困，亦觉精神王。把笔强题诗，粗言瑰怪状。吴兴郑太守，文律颇清壮。凤尾与鲸牙，纷披落杂唱。缄书寄城内，搪突无以况。料峭采莲船，纵横簸天浪。方倾谢公酒，忽值庄生丧。默默阻音徽，临风但惆怅。春归迨秋末，固自婴微恙。岁晏弗躬亲，何由免欺诳。今来观刈获，乃在松江并。门外两潮过，波澜光荡漾。都缘新卜筑，是事皆草创。尔后如有年，还应惬微尚。天高气味爽，野迥襟怀旷。感物动牢愁，愤时频肮脏。平生乐篇翰，至老安敢忘。骏骨正牵盐，玄文终覆酱。嗟今多赤舌，见善惟蔽谤。忖度大为防，涵容宽作量。图书筐簏外，关眼皆賸长。饿隶亦胜无，薄田家所仰。稍离饥寒患，学古真可强。圣道庶经营，世途多踉跄。近闻天子诏，复许私酝酿。促使舂酒材，呼儿具盆盎。宵长拥吟褐，日晏开书幌。我醉卿可还，陶然似元亮。
李白,送崔氏昆季之金陵（一作秋夜崔八丈水亭送别）,放歌倚东楼，行子期晓发。秋风渡江来，吹落山上月。主人出美酒，灭烛延清光。二崔向金陵，安得不尽觞。水客弄归棹，云帆卷轻霜。扁舟敬亭下，五两先飘扬。峡石入水花，碧流日更长。思君无岁月，西笑阻河梁。
罗邺,巴南旅舍言怀,万浪千岩首未回，无憀相倚上高台。家山如画不归去，客舍似仇谁遣来。红泪罢窥连晓烛，碧波休引向春杯。后时若有青云望，何事偏教羽翼摧。
孟郊,答昼上人止谗作,烈烈鸑鷟吟，铿铿琅玕音。枭摧明月啸，鹤起清风心。渭水不可浑，泾流徒相侵。俗侣唱桃叶，隐士鸣桂琴。子野真遗却，浮浅藏渊深。
杜甫,枯楠,楩楠枯峥嵘，乡党皆莫记。不知几百岁，惨惨无生意。上枝摩皇天，下根蟠厚地。巨围雷霆坼，万孔虫蚁萃。冻雨落流胶，冲风夺佳气。白鹄遂不来，天鸡为愁思。犹含栋梁具，无复霄汉志。良工古昔少，识者出涕泪。种榆水中央，成长何容易。截承金露盘，袅袅不自畏。
宋齐丘,赠仰山慧度禅师,初闻如自解，及见胜初闻。两鬓堆残雪，一身披断云。道应齐古佛，高不揖吾君。稽首清凉月，萧然万象分。
无名氏,吹火诗（前首邻人作，后首效作）,吹火朱唇动，添薪玉腕斜。遥看烟里面，大似雾中花。吹火青唇动，添薪黑腕斜。遥看烟里面，恰似鸠盘荼。
NA,二贺诗,学行可师贺德基，文质彬彬贺德仁。
姚合,苦雨,江昏山半晴，南阻绝人行。葭菼连云色，松杉共雨声。早秋仍燕舞，深夜更鼍鸣。为报迷津客，讹言未可轻。
李频,留题姚氏山斋,未厌栖林趣，犹怀济世才。闲眠知道在，高步会时来。露滴从添砚，蝉吟便送杯。乱书离缥帙，迸笋出苔莓。异果因僧摘，幽窗为燕开。春游何处尽，欲别几迟回。
陈嘉言,上元夜效小庾体,今夜可怜春，河桥多丽人。宝马金为络，香车玉作轮。连手窥潘掾，分头看洛神。重城自不掩，出向小平津。
吴融,卖花翁,和烟和露一丛花，担入宫城许史家。惆怅东风无处说，不教闲地著春华。
韩偓,残春旅舍,旅舍残春宿雨晴，恍然心地忆咸京。树头蜂抱花须落，池面鱼吹柳絮行。禅伏诗魔归净域，酒冲愁阵出奇兵。两梁免被尘埃污，拂拭朝簪待眼明。
刘得仁,对月寄雍陶,圆明寒魄上，天地一光中。临水通宵坐，知君此兴同。华凝衣有露，静极树无风。若向湘江见，湘江彻底空。
武则天,唐享昊天乐·第五,朝坛雾卷，曙岭烟沉。爰设筐币，式表诚心。筵辉丽璧，乐畅和音。仰惟灵鉴，俯察翘襟。
戴叔伦,横吹曲辞·关山月二首,月出照关山，秋风人未还。清光无远近，乡泪半书间。一雁过连营，繁霜覆古城。胡笳在何处，半夜起边声。
文秀,端午,节分端午自谁言，万古传闻为屈原。堪笑楚江空渺渺，不能洗得直臣冤。
郑谷,代秋扇词,露入庭芜恨已深，热时天下是知音。汗流浃背曾施力，气爽中宵便负心。一片山溪从蠹损，数行文字任尘侵。绿槐阴合清和后，不会何颜又见寻。
权德舆,多病戏书，因示长孺,行年未四十，已觉百病生。眼眩飞蝇影，耳厌远蝉声。甘辛败六藏，冰炭交七情。唯思曲肱枕，搔首掷华缨。
张说,相州前池别许郑二判官景先神力,数步圆塘水，双鸿戢羽仪。一飞乔木上，一返故林垂。澹泊含秋景，虚明抱夜规。无因留绝翰，云海意差池。
陆畅,阶,甃玉编金次第平，花纹隐起踏无声。几重便上华堂里，得见天人吹凤笙。
孟郊,井上枸杞架,深锁银泉甃，高叶架云空。不与凡木并，自将仙盖同。影疏千点月，声细万条风。迸子邻沟外，飘香客位中。花杯承此饮，椿岁小无穷。
李贺,杂曲歌辞·十二月乐辞·二月,二月饮酒采桑津，宜男草生兰笑人。蒲如交剑风如薰，劳劳胡燕怨酣春。薇帐逗烟生绿尘，金翅峨髻愁暮云，沓飒起舞真珠裙。津头送别唱流水，酒客背寒南山死。
刘昭禹,秋日登楼》，见《吟窗杂录》）藓色围波井，花阴上竹楼。（以下见《海录碎事》）对面雷瞋树，当街雨趁人。（《夏雨》）春光怀玉阙，万里起初程。（《送人》）江上呼风去，天边挂席飞。（《送人舟行》）漆灯寻黑洞，之字上危峰。（《送人游九疑,句向夜深得，心从天外归。危楼聊侧耳，高柳又鸣蝉。
李端,送友入关,闻君帝城去，西望一沾巾。落日见秋草，暮年逢故人。非才长作客，有命懒谋身。近更婴衰疾，空思老汉滨。
白居易,醉中得上都亲友书以予停俸多时忧…乘酒兴咏而报之,头白醉昏昏，狂歌秋复春。一生耽酒客，五度弃官人。异世陶元亮，前生刘伯伦。卧将琴作枕，行以锸随身。岁要衣三对，年支谷一囷。园葵烹佐饭，林叶扫添薪。没齿甘蔬食，摇头谢缙绅。自能抛爵禄，终不恼交亲。但得杯中渌，从生甑上尘。烦君问生计，忧醒不忧贫。
方愚,读孝经,星彩满天朝北极，源流是处赴东溟。为臣为子不忠孝，辜负宣尼一卷经。
杜甫,将别巫峡，赠南卿兄瀼西果园四十亩,苔竹素所好，萍蓬无定居。远游长儿子，几地别林庐。杂蕊红相对，他时锦不如。具舟将出峡，巡圃念携锄。正月喧莺末，兹辰放鹢初。雪篱梅可折，风榭柳微舒。托赠卿家有，因歌野兴疏。残生逗江汉，何处狎樵渔。
崔涯,杂嘲二首,二年不到宋家东，阿母深居僻巷中。含泪向人羞不语，琵琶弦断倚屏风。日暮迎来香閤中，百年心事一宵同。寒鸡鼓翼纱窗外，已觉恩情逐晓风。
李商隐,天涯,春日在天涯，天涯日又斜。莺啼如有泪，为湿最高花。
徐夤,西寨寓居,闲读南华对酒杯，醉携筇竹画苍苔。豪门有利人争去，陋巷无权客不来。解报可能医病雀，重燃谁肯照寒灰。严陵万古清风在，好棹东溪咏钓台。功智争驰淡薄空，犹怀忠信拟何从。鸱鸢啄腐疑雏凤，神鬼欺贫笑伯龙。烈日不融双鬓雪，病身全仰竹枝筇。崇侯入辅严陵退，堪忆啼猿万仞峰。
李敬玄,奉和别鲁王,绿车旋楚服，丹跸伫秦川。珠皋转归骑，金岸引行旃。一朝限原隰，千里间风烟。莺喧上林谷，凫响御沟泉。断云移鲁盖，离歌动舜弦。别念凝神扆，崇恩洽玳筵。顾惟惭叩寂，徒自仰钧天。
陆龟蒙,祝牛宫辞,四牸三牯，中一去乳。天霜降寒，纳此室处。老农拘拘，度地不亩。东西几何，七举其武。南北几何，丈二加五。偶楹当闲，载尺入土。太岁在亥，馀不足数。上缔蓬茅，下远官府。耕耨以时，饮食得所。或寝或卧，免风免雨。宜尔子孙，实我仓庾。
徐夤,义通里寓居即事,家住寒梅翠岭东，长安时节咏途穷。牡丹窠小春馀雨，杨柳丝疏夏足风。愁鬓已还年纪白，衰容宁藉酒杯红。长卿甚有凌云作，谁与清吟绕帝宫。
蔡隐丘,句,整巾千嶂耸，曳履百泉鸣。
杜甫,奉和严大夫军城早秋,秋风褭褭动高旌，玉帐分弓射虏营。已收滴博云间戍，更夺蓬婆雪外城。
赵嘏,淮南丞相坐赠歌者虞姹,绮筵无处避梁尘，虞姹清歌日日新。来值渚亭花欲尽，一声留得满城春。
李峤,龙,衔烛耀幽都，含章拟凤雏。西秦饮渭水，东洛荐河图。带火移星陆，升云出鼎湖。希逢圣人步，庭阙正晨趋。
李端,送丘丹归江东,故山霜落久，才子忆荆扉。旅舍寻人别，秋风逐雁归。梦愁枫叶尽，醉惜菊花稀。肯学求名者，经年未拂衣。
权德舆,仲秋朝拜昭陵,清秋寿原上，诏拜承吉卜。尝读贞观书，及兹幸斋沐。文皇昔潜耀，随季自颠覆。抚运斯顺人，救焚非逐鹿。神祇戴元圣，君父纳大麓。良将授兵符，直臣调鼎餗。无疆传庆祚，有截荷亭育。仙驭凌紫氛，神游弃黄屋。方祗护山迹，先正陪岩腹。杳杳九嵕深，沈沈万灵肃。鸟飞田已辟，龙去云犹簇。金气爽林峦，乾冈走崖谷。吾皇弘孝理，率土蒙景福。拥佑乃清夷，威灵谅回复。礼承三公重，心愧二卿禄。展敬何所伸，曾以斧山木。
李白,侍从游宿温泉宫作,羽林十二将，罗列应星文。霜仗悬秋月，霓旌卷夜云。严更千户肃，清乐九天闻。日出瞻佳气，葱葱绕圣君。
元稹,酬乐天早夏见怀,庭柚有垂实，燕巢无宿雏。我亦辞社燕，茫茫焉所如。君诗夏方早，我叹秋已徂。食物风土异，衾裯时节殊。荒草满田地，近移江上居。八日复切九，月明侵半除。
杜光庭,赠将军,，。八表顺风惊雨露，四溟随剑息波涛。手扶北极鸿图永，云卷长天圣日高。未会汉家青史上，韩彭何处有功劳。
司空图,贺翰林侍郎二首,太白东归鹤背吟，镜湖空在酒船沈。今朝忽见银台事，早晚重征入翰林。玉版征书洞里看，沈羲新拜侍郎官。文星喜气连台曜，圣主方知四海安。
杜甫,赠韦赞善别,扶病送君发，自怜犹不归。只应尽客泪，复作掩荆扉。江汉故人少，音书从此稀。往还二十载，岁晚寸心违。
孟郊,喷玉布,去尘咫尺步，山笑康乐岩。天开紫石屏，泉缕明月帘。仙凝刻削迹，灵绽云霞纤。悦闻若有待，瞥见终无厌。俗玩讵能近，道嬉方可淹。踏着不死机，欲归多浮嫌。古醉今忽醒，今求古仍潜。古今相共失，语默两难恬。赠君喷玉布，一濯高崭崭。
李白,别山僧,何处名僧到水西，乘舟弄月宿泾溪。平明别我上山去，手携金策踏云梯。腾身转觉三天近，举足回看万岭低。谑浪肯居支遁下，风流还与远公齐。此度别离何日见，相思一夜暝猿啼。
窦牟,奉酬杨侍郎十兄见赠之作,翠羽雕虫日日新，翰林工部欲何神。自悲由瑟无弹处，今作关西门下人。
陈陶,和西江李助副使早登开元寺阁,虚豁登宝阁，三休极层构。独立天地间，烟云满襟袖。鳌荒初落日，剑野呈绮绣。秋槛祝融微，阴轩九江凑。拂檐皇姑舍，错落白榆秀。倚砌天竺祠，蛟龙蟠古甃。翛然观六合，一指齐宇宙。书剑忽若，青云日方昼。南朝空苍莽，楚泽稀耕耨。万事溺颓波，一航安可涭。徒云寄麟泣，六五终难就。资斧念馀生，湖光隐圭窦。早闻群黄鹤，飘举此江岫。陵谷空霭然，人樵已雏鷇。燕宫豸冠客，凭览发清奏。珠玉难嗣音，摐辕愧孤陋。
吕岩,秦州北山观留诗,石池清水是吾心，刚被桃花影倒沉。一到邽山宫阙内，销闲澄虑七弦琴。
刘希夷,横吹曲辞·入塞,将军陷虏围，边务息戎机。霜雪交河尽，旌旗入塞飞。晓光随马度，春色伴人归。课绩朝明主，临轩拜武威。
元稹,暮秋,看著墙西日又沉，步廊回合戟门深。栖乌满树声声绝，小玉上床铺夜衾。
虞世南,奉和幽山雨后应令,肃城邻上苑，黄山迩桂宫。雨歇连峰翠，烟开竟野通。排虚翔戏鸟，跨水落长虹。日下林全暗，云收岭半空。山泉鸣石涧，地籁响岩风。
白居易,三年为刺史二首,三年为刺史，无政在人口。唯向城郡中，题诗十馀首。惭非甘棠咏，岂有思人不。三年为刺史，饮冰复食檗。唯向天竺山，取得两片石。此抵有千金，无乃伤清白。
刘长卿,相和歌辞·长门怨,何事长门闭，珠帘只自垂。月移深殿早，春向后宫迟。蕙草生闲地，梨花发旧枝。芳菲自恩幸，看却被风吹。
李商隐,自喜,自喜蜗牛舍，兼容燕子巢。绿筠遗粉箨，红药绽香苞。虎过遥知阱，鱼来且佐庖。慢行成酩酊，邻壁有松醪。
白居易,夜雨,我有所念人，隔在远远乡。我有所感事，结在深深肠。乡远去不得，无日不瞻望。肠深解不得，无夕不思量。况此残灯夜，独宿在空堂。秋天殊未晓，风雨正苍苍。不学头陀法，前心安可忘。
刘兼,送二郎君归长安,我儿辞去泪双流，蜀郡秦川两处愁。红叶满山归故国，黄茅遍地住他州。荷衣晓挂惭官吏，菱镜秋窥讶鬓髹。好向云泉营旧隐，莫教庄叟畏牺牛。
吴融,古离别（杂言）,紫鸾黄鹄虽别离，一举千里何难追。犹闻啼风与叫月，流连断续令人悲。赋情更有深缱绻，碧甃千寻尚为浅。蟾蜍正向清夜流，蛱蝶须教堕丝罥。莫道断丝不可续，丹穴凤凰胶不远。莫道流水不回波，海上两潮长自返。
李白,口号赠征君鸿（此公时被征）,陶令辞彭泽，梁鸿入会稽。我寻高士传，君与古人齐。云卧留丹壑，天书降紫泥。不知杨伯起，早晚向关西。
岑参,送张献心充副使归河西杂句,将门子弟君独贤，一从受命常在边。未至三十已高位，腰间金印色赭然。前日承恩白虎殿，归来见者谁不羡。箧中赐衣十重馀，案上军书十二卷。看君谋智若有神，爱君词句皆清新。澄湖万顷深见底，清冰一片光照人。云中昨夜使星动，西门驿楼出相送。玉瓶素蚁腊酒香，金鞭白马紫游缰。花门南，燕支北，张掖城头云正黑，送君一去天外忆。
于鹄,长安游,久卧长安春复秋，五侯长乐客长愁。绣帘朱毂逢花住，锦幨银珂触雨游。何处少年吹玉笛，谁家鹦鹉语红楼。年年只是看他贵，不及南山任白头。
温庭筠,题友人池亭（一作偶题林亭）,月榭风亭绕曲池，粉垣回互瓦参差。侵帘片白摇翻影，落镜愁红写倒枝。鸂鶒刷毛花荡漾，鹭鸶拳足雪离披。山翁醉后如相忆，羽扇清樽我自知。
孙光宪,渔歌子,草芊芊，波漾漾，湖边草色连波涨。沿蓼岸，泊枫汀，天际玉轮初上。扣舷歌，联极望，桨声伊轧知何向。黄鹄叫，白鸥眠，谁似侬家疏旷？泛流萤，明又灭，夜凉水冷东湾阔。风浩浩，笛寥寥，万顷金波重叠。杜若洲，香郁烈，一声宿雁霜时节。经霅水。过松江，尽属侬家日月。
白居易,胡旋女－戒近习也（天宝末，康居国献之）,胡旋女，胡旋女。心应弦，手应鼓。弦鼓一声双袖举，回雪飘飖转蓬舞。左旋右转不知疲，千匝万周无已时。人间物类无可比，奔车轮缓旋风迟。曲终再拜谢天子，天子为之微启齿。胡旋女，出康居，徒劳东来万里馀。中原自有胡旋者，斗妙争能尔不如。天宝季年时欲变，臣妾人人学圜转。中有太真外禄山，二人最道能胡旋。梨花园中册作妃，金鸡障下养为儿。禄山胡旋迷君眼，兵过黄河疑未反。贵妃胡旋惑君心，死弃马嵬念更深。从兹地轴天维转，五十年来制不禁。胡旋女，莫空舞，数唱此歌悟明主。
李商隐,过故崔兖海宅与崔明秀才话旧因寄旧僚杜赵李三掾,绛帐恩如昨，乌衣事莫寻。诸生空会葬，旧掾已华簪。共入留宾驿，俱分市骏金。莫凭无鬼论，终负托孤心。
姚合,寄友人,日暮掩重扉，抽簪复解衣。漏声林下静，萤色月中微。秋霁露华结，夜深人语稀。殷勤故山路，谁与我同归。
鲍溶,送僧之宣城,昔从谢太守，宾客宛陵城。有日持斋戒，高僧识姓名。秋风送客去，安得尽忘情。
李迥秀,夜宴安乐公主宅,金榜岧峣云里开，玉箫参差天际回。莫惊侧弁还归路，只为平阳歌舞催。
白居易,代迎春花招刘郎中,幸与松筠相近栽，不随桃李一时开。杏园岂敢妨君去，未有花时且看来。
皎然,宿支硎寺上房,上方精舍远，共宿白云端。寂寞千峰夜，萧条万木寒。山光霜下见，松色月中看。却与西林别，归心即欲阑。
曹唐,南游,尽兴南游卒未回，水工舟子不须催。政思碧树关心句，难放红螺蘸甲杯。涨海潮生阴火灭，苍梧风暖瘴云开。芦花寂寂月如练，何处笛声江上来。
李涉,重登滕王阁,滕王阁上唱伊州，二十年前向此游。半是半非君莫问，好山长在水长流。
元稹,雉媒,双雉在野时，可怜同嗜欲。毛衣前后成，一种文章足。一雉独先飞，冲开芳草绿。网罗幽草中，暗被潜羁束。剪刀摧六翮，丝线缝双目。啖养能几时，依然已驯熟。都无旧性灵，返与他心腹。置在芳草中，翻令诱同族。前时相失者，思君意弥笃。朝朝旧处飞，往往巢边哭。今朝树上啼，哀音断还续。远见尔文章，知君草中伏。和鸣忽相召，鼓翅遥相瞩。畏我未肯来，又啄翳前粟。敛翮远投君，飞驰势奔蹙。罥挂在君前，向君声促促。信君决无疑，不道君相覆。自恨飞太高，疏罗偶然触。看看架上鹰，拟食无罪肉。君意定何如，依旧雕笼宿。
钱起,蓝田溪与渔者宿,独游屡忘归，况此隐沦处。濯发清泠泉，月明不能去。更怜垂纶叟，静若沙上鹭。一论白云心，千里沧洲趣。芦中夜火尽，浦口秋山曙。叹息分枝禽，何时更相遇。
白居易,除官去未间,除官去未间，半月恣游讨。朝寻霞外寺，暮宿波上岛。新树少于松，平湖半连草。跻攀有次第，赏玩无昏早。有时骑马醉，兀兀冥天造。穷通与生死，其奈吾怀抱。江山信为美，齿发行将老。在郡诚未厌，归乡去亦好。
白居易,欲与元八卜邻，先有是赠,平生心迹最相亲，欲隐墙东不为身。明月好同三径夜，绿杨宜作两家春。每因暂出犹思伴，岂得安居不择邻。何独终身数相见，子孙长作隔墙人。
温庭筠,过新丰,一剑乘时帝业成，沛中乡里到咸京。寰区已作皇居贵，风月犹含白社情。泗水旧亭春草遍，千门遗瓦古苔生。至今留得离家恨，鸡犬相闻落照明。
白居易,送萧炼师步虚词十首，卷后以二绝继之,欲上瀛州临别时，赠君十首步虚词。天仙若爱应相问，可道江州司马诗。花纸瑶缄松墨字，把将天上共谁开。试呈王母如堪唱，发遣双成更取来。
项斯,题赠宣州亢拾遗,传骑一何催，山门昼未开。高人终避世，圣主不遗才。坐次欹临水，门中独举杯。谁为旦夕侣，深寺数僧来。
李端,游终南山因寄苏奉礼士尊师苗员外,半岭逢仙驾，清晨独采芝。壶中开白日，雾里卷朱旂。猿鸟知归路，松萝见会时。鸡声传洞远，鹤语报家迟。童子闲驱石，樵夫乐看棋。依稀醉后拜，恍惚梦中辞。海上终难接，人间益自疑。风尘甘独老，山水但相思。愿得烧丹诀，流沙永待师。
姚合,送狄尚书镇太原,授钺儒生贵，倾朝赴饯筵。麾幢官在省，礼乐将临边。代马龙相杂，汾河海暗连。远戎移帐幕，高鸟避旌旃。天下屯兵处，皇威破虏年。防秋嫌垒近，入塞必身先。中外恩重叠，科名岁接连。散材无所用，老向琐闱眠。
白居易,赴苏州至常州，答贾舍人,杭城隔岁转苏台，还拥前时五马回。厌见簿书先眼合，喜逢杯酒暂眉开。未酬恩宠年空去，欲立功名命不来。一别承明三领郡，甘从人道是粗才。
韦应物,烟际钟,隐隐起何处，迢迢送落晖。苍茫随思远，萧散逐烟微。秋野寂云晦，望山僧独归。
李中,思九江旧居三首,结茅曾在碧江隈，多病贫身养拙来。雨歇汀洲垂钓去，月当门巷访僧回。静临窗下开琴匣，闷向床头泼酒醅。游宦等闲千里隔，空馀魂梦到渔台。门前烟水似潇湘，放旷优游兴味长。虚阁静眠听远浪，扁舟闲上泛残阳。鹤翘碧藓庭除冷，竹引清风枕簟凉。犬吠疏篱明月上，邻翁携酒到茅堂。无机终日狎沙鸥，得意高吟景且幽。槛底江流偏称月，檐前山朵最宜秋。遥村处处吹横笛，曲岸家家系小舟。别后再游心未遂，设屏惟画白蘋洲。
徐夤,贡馀秘色茶盏,捩翠融青瑞色新，陶成先得贡吾君。功剜明月染春水，轻旋薄冰盛绿云。古镜破苔当席上，嫩荷涵露别江濆。中山竹叶醅初发，多病那堪中十分。
李群玉,将之京国赠薛员外,黄叶下空馆，寂寥寒雨愁。平居岁华晏，络纬啼林幽。节物凋壮志，咄嗟不能休。空怀赵鞅叹，变化良无由。所思杳何知，侧身仰皇州。苍烟晦楚野，寒浪埋昭丘。赵壹赋命薄，陈思多世忧。翻然羡鱼鸟，畅矣山川游。薛公龙泉姿，其气在斗牛。南冠束秀发，白石劳悲讴。圭衮照崇阅，文儒嗣箕裘。旷然方寸地，霁海浮云舟。澧浦一遗佩，郢南再悲秋。叫阍路既阻，浩荡怀灵修。莫奏武溪笛，且登仲宣楼。亨通与否闭，物理相沉浮。天子坐宣室，夔龙奉谟猷。行当赐环去，岂作遗贤羞。
白居易,岁晚,霜降水返壑，风落木归山。冉冉岁将宴，物皆复本源。何此南迁客，五年独未还。命屯分已定，日久心弥安。亦尝心与口，静念私自言。去国固非乐，归乡未必欢。何须自生苦，舍易求其难。
薛能,新柳,轻轻须重不须轻，众木难成独早成。柔性定胜刚性立，一枝还引万枝生。天钟和气元无力，时遇风光别有情。谁道少逢知己用，将军因此建雄名。
骆宾王,饯郑安阳入蜀,彭山折坂外，井络少城隈。地是三巴俗，人非百里材。畏途君怅望，岐路我裴徊。心赏风烟隔，容华岁月催。遥遥分凤野，去去转龙媒。遗锦非前邑，鸣琴即旧台。剑门千仞起，石路五丁开。海客乘槎渡，仙童驭竹回。魂将离鹤远，思逐断猿哀。唯有双凫舄，飞去复飞来。
卢纶,宿石瓮寺,殿有寒灯草有萤，千林万壑寂无声。烟凝积水龙蛇蛰，露湿空山星汉明。昏霭雾中悲世界，曙霞光里见王城。回瞻相好因垂泪，苦海波涛何日平。
李峤,侍宴桃花园咏桃花应制,岁去无言忽憔悴，时来含笑吐氛氲。不能拥路迷仙客，故欲开蹊待圣君。
王勃,山居晚眺赠王道士,金坛疏俗宇，玉洞侣仙群。花枝栖晚露，峰叶度晴云。斜照移山影，回沙拥籀文。琴尊方待兴，竹树已迎曛。
贾岛,送朱可久归越中,石头城下泊，北固暝钟初。汀鹭潮冲起，船窗月过虚。吴山侵越众，隋柳入唐疏。日欲躬调膳，辟来何府书。
曹松,赠道人,住山因以福为庭，便向山中隐姓名。阆苑驾将雕羽去，洞天赢得绿毛生。日边肠胃餐霞火，月里肌肤饮露英。顾我从来断浮浊，拟驱鸡犬上三清。
韩翃,酬程延秋夜即事见赠,长簟迎风早，空城澹月华。星河秋一雁，砧杵夜千家。节候看应晚，心期卧亦赊。向来吟秀句，不觉已鸣鸦。
张祜,题陆敦礼山居伏牛潭,伏牛真怪事，馀胜几人谙。日彩沉青壁，烟容静碧潭。泛心何虑冷，漱齿讵忘甘。幸挈壶中物，期君正兴酣。
李白,登梅冈望金陵，赠族侄高座寺僧中孚,钟山抱金陵，霸气昔腾发。天开帝王居，海色照宫阙。群峰如逐鹿，奔走相驰突。江水九道来，云端遥明没。时迁大运去，龙虎势休歇。我来属天清，登览穷楚越。吾宗挺禅伯，特秀鸾凤骨。众星罗青天，明者独有月。冥居顺生理，草木不剪伐。烟窗引蔷薇，石壁老野蕨。吴风谢安屐，白足傲履袜。几宿一下山，萧然忘干谒。谈经演金偈，降鹤舞海雪。时闻天香来，了与世事绝。佳游不可得，春风惜远别。赋诗留岩屏，千载庶不灭。
薛据,早发上东门（一作綦毋潜诗，题作落第后口号）,十五能文西入秦，三十无家作路人。时命不将明主合，布衣空惹洛阳尘。
卢仝,萧宅二三子赠答诗二十首·竹答客,竹弟谢石兄，清风非所任。随分有萧瑟，实无坚重心。
杜甫,写怀二首,劳生共乾坤，何处异风俗。冉冉自趋竞，行行见羁束。无贵贱不悲，无富贫亦足。万古一骸骨，邻家递歌哭。鄙夫到巫峡，三岁如转烛。全命甘留滞，忘情任荣辱。朝班及暮齿，日给还脱粟。编蓬石城东，采药山北谷。用心霜雪间，不必条蔓绿。非关故安排，曾是顺幽独。达士如弦直，小人似钩曲。曲直我不知，负暄候樵牧。夜深坐南轩，明月照我膝。惊风翻河汉，梁栋已出日。群生各一宿，飞动自俦匹。吾亦驱其儿，营营为私实。天寒行旅稀，岁暮日月疾。荣名忽中人，世乱如虮虱。古者三皇前，满腹志愿毕。胡为有结绳，陷此胶与漆。祸首燧人氏，厉阶董狐笔。君看灯烛张，转使飞蛾密。放神八极外，俯仰俱萧瑟。终契如往还，得匪合仙术。
张说,幽州别阴长河行先,惠好交情重，辛勤世事多。荆南久为别，蓟北远来过。寄目云中鸟，留欢酒上歌。影移春复间，迟暮两如何。
白居易,送陈许高仆射赴镇,敦诗说礼中军帅，重士轻财大丈夫。常与师徒同苦乐，不教亲故隔荣枯。花钿坐绕黄金印，丝管行随白玉壶。商皓老狂唯爱醉，时时能寄酒钱无。
张乔,吊造微上人,至人随化往，遗路自堪伤。白塔收真骨，青山闭影堂。钟残含细韵，烟灭有馀香。松上斋乌在，迟迟立夕阳。
巴陵馆鬼,柱上诗,爷娘送我青枫根，不记青枫几回落。当时手刺衣上花，今日为灰不堪著。
刘禹锡,葡萄歌（一作蒲桃）,野田生葡萄，缠绕一枝高。移来碧墀下，张王日日高。分岐浩繁缛，修蔓蟠诘曲。扬翘向庭柯，意思如有属。为之立长檠，布濩当轩绿。米液溉其根，理疏看渗漉。繁葩组绶结，悬实珠玑蹙。马乳带轻霜，龙鳞曜初旭。有客汾阴至，临堂瞪双目。自言我晋人，种此如种玉。酿之成美酒，令人饮不足。为君持一斗，往取凉州牧。
马戴,寄西岳白石僧,挂锡中峰上，经行踏石梯。云房出定后，岳月在池西。峭壁残霞照，欹松积雪齐。年年著山屐，曾得到招提。
韦庄,平陵老将（此以下诗皆集外补遗）,白羽金仆姑，腰悬双辘轳。前年葱岭北，独战云中胡。匹马塞垣老，一身如鸟孤。归来辞第宅，却占平陵居。
皮日休,临顿为吴中偏胜之地陆鲁望居之不出郛郭旷若…奉题屋壁,一方萧洒地，之子独深居。绕屋亲栽竹，堆床手写书。高风翔砌鸟，暴雨失池鱼。暗识归山计，村边买鹿车。篱疏从绿槿，檐乱任黄茅。压酒移谿石，煎茶拾野巢。静窗悬雨笠，闲壁挂烟匏。支遁今无骨，谁为世外交。茧稀初上簇，醅尽未干床。尽日留蚕母，移时祭麹王。趁泉浇竹急，候雨种莲忙。更葺园中景，应为顾辟疆。静僻无人到，幽深每自知。鹤来添口数，琴到益家资。坏堑生鱼沫，颓檐落燕儿。空将绿蕉叶，来往寄闲诗。夏过无担石，日高开板扉。僧虽与筒簟，人不典蕉衣。鹤静共眠觉，鹭驯同钓归。生公石上月，何夕约谭微。经岁岸乌纱，读书三十车。水痕侵病竹，蛛网上衰花。诗任传渔客，衣从递酒家。知君秋晚事，白帻刈胡麻。寂历秋怀动，萧条夏思残。久贫空酒库，多病束鱼竿。玄想凝鹤扇，清斋拂鹿冠。梦魂无俗事，夜夜到金坛。闭门无一事，安稳卧凉天。砌下翘饥鹤，庭阴落病蝉。倚杉闲把易，烧朮静论玄。赖有包山客，时时寄紫泉。病起扶灵寿，翛然强到门。与杉除败叶，为石整危根。薜蔓任遮壁，莲茎卧枕盆。明朝有忙事，召客斫桐孙。缓颊称无利，低眉号不能。世情都太薄，俗意就中憎。云态不知骤，鹤情非会徵。画臣谁奉诏，来此写姜肱。
罗邺,落第东归,年年春色独怀羞，强向东归懒举头。莫道还家便容易，人间多少事堪愁。
卢照邻,横吹曲辞·关山月,塞垣通碣石，虏障抵祁连。相思在万里，明月正孤悬。影移金岫北，光断玉门前。寄书谢中妇，时看鸿雁天。
杜荀鹤,秋夕病中,坏屋不眠风雨夜，故园无信水云秋。病中枕上谁相问，一一蝉声槐树头。
耿湋,登鹳雀楼,久客心常醉，高楼日渐低。黄河经海内，华岳镇关西。去远千帆小，来迟独鸟迷。终年不得意，空觉负东溪。
崔国辅,卫艳词,淇上桑叶青，青楼含白日。比时遥望君，车马城中出。
白居易,叹发落,多病多愁心自知，行年未老发先衰。随梳落去何须惜，不落终须变作丝。
刘禹锡,酬乐天衫酒见寄,酒法众传吴米好，舞衣偏尚越罗轻。动摇浮蚁香浓甚，装束轻鸿意态生。阅曲定知能自适，举杯应叹不同倾。终朝相忆终年别，对景临风无限情。
李山甫,迁居清溪和刘书记见示,担锡归来竹绕溪，过津曾笑鲁儒迷。端居味道尘劳息，扣寂眠云心境齐。还似村家无宠禄，时将邻叟话幽栖。山衣毳烂唯添野，石井源清不贮泥。祖意岂从年腊得，松枝肯为雪霜低。晚天吟望秋光重，雨阵横空蔽断霓。
权德舆,送郑秀才贡举,西笑意如何，知随贡举科。吟诗向月露，驱马出烟萝。晚色平芜远，秋声候雁多。自怜归未得，相送一劳歌。
齐己,咏茶十二韵,百草让为灵，功先百草成。甘传天下口，贵占火前名。出处春无雁，收时谷有莺。封题从泽国，贡献入秦京。嗅觉精新极，尝知骨自轻。研通天柱响，摘绕蜀山明。赋客秋吟起，禅师昼卧惊。角开香满室，炉动绿凝铛。晚忆凉泉对，闲思异果平。松黄干旋泛，云母滑随倾。颇贵高人寄，尤宜别匮盛。曾寻修事法，妙尽陆先生。
戎昱,寄郑炼师,平生金石友，沦落向辰州。已是二年客，那堪终日愁。尺书浑不寄，两鬓计应秋。今夜相思月，情人南海头。
李郢,元日作,锵锵华驷客，门馆贺新正。野雪江山霁，微风竹树清。芜庭春意晓，残枿烬烟生。忽忆王孙草，前年在帝京。
李群玉,赠方处士,白衣方外人，高闲溪中鹤。无心恋稻粱，但以林泉乐。赤霄终得意，天池俟飞跃。岁晏入帝乡，期君在寥廓。
孟浩然,李氏园林卧疾,我爱陶家趣，园林无俗情。春雷百卉坼，寒食四邻清。伏枕嗟公干，归山羡子平。年年白社客，空滞洛阳城。
孟郊,送丹霞子阮芳颜上人归山,松色不肯秋，玉性不可柔。登山须正路，饮水须直流。倩鹤附书信，索云作衣裘。仙村莫道远，枉策招交游。
韩偓,江楼二首,梦啼呜咽觉无语，杳杳微微望烟浦。楼空客散燕交飞，江静帆飞日亭午。ok鱼苦笋香味新，杨柳酒旗三月春。风光百计牵人老，争奈多情是病身。
朱庆馀,重过惟贞上人院,老去唯求静，都忘外学名。扫床秋叶满，对客远云生。香閤闲留宿，晴阶暖共行。窗西暮山色，依旧入诗情。
杜甫,丽人行,三月三日天气新，长安水边多丽人。态浓意远淑且真，肌理细腻骨肉匀。绣罗衣裳照暮春，蹙金孔雀银麒麟。头上何所有，翠微zc叶垂鬓唇。背后何所见，珠压腰衱稳称身。就中云幕椒房亲，赐名大国虢与秦。紫驼之峰出翠釜，水精之盘行素鳞。犀箸厌饫久未下，銮刀缕切空纷纶。黄门飞鞚不动尘，御厨络绎送八珍。箫鼓哀吟感鬼神，宾从杂遝实要津。后来鞍马何逡巡，当轩下马入锦茵。杨花雪落覆白蘋，青鸟飞去衔红巾。炙手可热势绝伦，慎莫近前丞相嗔。
NA,明皇祀圜丘乐章·太和,郊坛斋帝，礼乐祀天。丹青寰宇，宫徵山川。神祇毕降，行止重旋。融融穆穆，纳祉洪延。
林滋,望九华山,兹山突出何怪奇，上有万状无凡姿。大者嶙峋若奔兕，小者pI嵬如婴儿。玉柱金茎相拄枝，干空逾碧势参差。虚中始讶巨灵擘，陡处乍惊愚叟移。萝烟石月相蔽亏，天风袅袅猿咿咿。龙潭万古喷飞溜，虎穴几人能得窥？吁予比年爱灵境，到此始觉魂神驰。如何独得百丈索，直上高峰抛俗羁。
张籍,洛阳行,洛阳宫阙当中州，城上峨峨十二楼。翠华西去几时返，枭巢乳鸟藏蛰燕。御门空锁五十年，税彼农夫修玉殿。六街朝暮鼓冬冬，禁兵持戟守空宫。百官月月拜章表，驿使相续长安道。上阳宫树黄复绿，野豺入苑食麋鹿。陌上老翁双泪垂，共说武皇巡幸时。
姚合,送丁端公赴河阴,炎天木叶焦，晓夕绝凉飙。念子独归县，何人不在朝。市连风浪动，帆彻海门遥。饮尽樽中酒，同年同寂寥。
皇甫松,杂曲歌辞·杨柳枝,春入行宫映翠微，玄宗侍女舞烟丝。如今柳向空城绿，玉笛何人更把吹。烂熳春归水国时，吴王宫殿柳垂丝。黄莺长叫空闺畔，西子无因更得知。
方干,新秋独夜寄戴叔伦,遥夜独不卧，寂寥庭户中。河明五陵上，月满九门东。万里亲朋散，故园沧海空。归怀正南望，此夕起秋风。
李贺,河南府试十二月乐词·八月,孀妾怨夜长，独客梦归家。傍檐虫缉丝，向壁灯垂花。帘外月光吐，帘内树影斜。悠悠飞露姿，点缀池中荷。
齐己,送刘秀才往东洛,羡子去东周，行行非旅游。烟霄有兄弟，事业尽曹刘。洛水清奔夏，嵩云白入秋。来年遂鹏化，一举上瀛洲。
任翻,洛阳道,憧憧洛阳道，尘下生春草。行者岂无家，无人在家老。鸡鸣前结束，争去恐不早。百年路傍尽，白日车中晓。求富江海狭，取贵山岳小。二端立在途，奔走无由了。
李白,山中问答,问余何意栖碧山，笑而不答心自闲。桃花流水窅然去，别有天地非人间。
刘景复,梦为吴泰伯作胜儿歌,繁弦已停杂吹歇，胜儿调弄逻娑拨。四弦拢撚三五声，唤起边风驻明月。大声嘈嘈奔淈淈，浪蹙波翻倒溟渤。小弦切切怨飔飔，鬼哭神悲秋窸窣。倒腕斜挑掣流电，春雷直戛腾秋鹘。汉妃徒得端正名，秦女虚夸有仙骨。我闻天宝十年前，凉州未作西戎窟。麻衣右衽皆汉民，不省胡尘暂蓬勃。太平之末狂胡乱，犬豕崩腾恣唐突。玄宗未到万里桥，东洛西京一时没。汉土民皆没为虏，饮恨吞声空嗢咽。时看汉月望汉天，怨气冲星成彗孛。国门之西八九镇，高城深垒闭闲卒。河湟咫尺不能收，挽粟推车徒兀兀。今朝闻奏凉州曲，使我心神暗超忽。胜儿若向边塞弹，征人泪血应阑干。
吕岩,徽宗斋会,高谈阔论若无人，可惜明君不遇真。陛下问臣来日事，请看午未丙丁春。
刘禹锡,送廖参谋东游二首,九陌逢君又别离，行云别鹤本无期。望嵩楼上忽相见，看过花开花落时。繁花落尽君辞去，绿草垂杨引征路。东道诸侯皆故人，留连必是多情处。
李白,乌栖曲,姑苏台上乌栖时，吴王宫里醉西施。吴歌楚舞欢未毕，青山欲衔半边日。银箭金壶漏水多，起看秋月坠江波。东方渐高奈乐何。
施肩吾,观花后游慈恩寺,世事知难了，应须问苦空。羞将看花眼，来入梵王宫。
张祜,穆护砂,玉管朝朝弄，清歌日日新。折花当驿路，寄与陇头人。
柳宗元,跂乌词,城上日出群乌飞，鸦鸦争赴朝阳枝。刷毛伸翼和且乐，尔独落魄今何为，无乃慕高近白日，三足妒尔令尔疾。无乃饥啼走道旁，贪鲜攫肉人所伤。翘肖独足下丛薄，口衔低枝始能跃。还顾泥涂备蝼蚁，仰看栋梁防燕雀。左右六翮利如刀，踊身失势不得高。支离无趾犹自免，努力低飞逃后患。
韩愈,赠译经僧,万里休言道路赊，有谁教汝度流沙。只今中国方多事，不用无端更乱华。
NA,明皇祀圜丘乐章·豫和,至矣丕构，烝哉太平。授牺膺箓，复禹继明。草木仁化，凫鹥颂声。祀宗陈德，无愧斯诚。
杜甫,鹦鹉（一作翦羽）,鹦鹉含愁思，聪明忆别离。翠衿浑短尽，红觜漫多知。未有开笼日，空残旧宿枝。世人怜复损，何用羽毛奇。
段成式,柔卿解籍戏呈飞卿三首,长担犊车初入门，金牙新酝盈深樽。良人为渍木瓜粉，遮却红腮交午痕。最宜全幅碧鲛绡，自襞春罗等舞腰。未有长钱求邺锦，且令裁取一团娇。出意挑鬟一尺长，金为钿鸟簇钗梁。郁金种得花茸细，添入春衫领里香。
李中,寄杨先生,仙翁别后无信，应共烟霞卜邻。莫把壶中秘诀，轻传尘里游人。浮生日月自急，上境莺花正春。安得一招琴酒，与君共泛天津。
何赞,书事,果决生涯向路中，西投知己话从容。云遮剑阁三千里，水隔瞿塘十二峰。阔步文翁坊里月，闲寻杜老宅边松。到头须卜林泉隐，自愧无能继卧龙。
李德裕,忆平泉杂咏·忆初暖,今日初春暖，山中事若何。雪开喧鸟至，澌散跃鱼多。幽翠生松栝，轻烟起薜萝。柴扉常昼掩，惟有野人过。
韦应物,逢杨开府,少事武皇帝，无赖恃恩私。身作里中横，家藏亡命儿。朝持樗蒲局，暮窃东邻姬。司隶不敢捕，立在白玉墀。骊山风雪夜，长杨羽猎时。一字都不识，饮酒肆顽痴。武皇升仙去，憔悴被人欺。读书事已晚，把笔学题诗。两府始收迹，南宫谬见推。非才果不容，出守抚茕嫠。忽逢杨开府，论旧涕俱垂。坐客何由识，惟有故人知。
储光羲,贻主客吕郎中（即皇太子赞谕）,上士既开天，中朝为得贤。青云方羽翼，画省比神仙。委佩云霄里，含香日月前。君王傥借问，客有上林篇。
齐己,夏日言怀,苦被流年迫，衰羸老病情。得归青嶂死，便共白云生。树枿烧炉响，崖棱蹑屐声。此心人信否，魂梦自分明。
施肩吾,弋阳访古,行逢葛溪水，不见葛仙人。空抛青竹杖，咒作葛陂神。
崔涂,金陵晚眺（一作怀古）,苇声骚屑水天秋，吟对金陵古渡头。千古是非输蝶梦，一轮风雨属渔舟。若无仙分应须老，幸有归山即合休。何必登临更惆怅，比来身世只如浮。
贾岛,方镜,背如刀截机头锦，面似升量涧底泉。铜雀台南秋日后，照来照去已三年。
张籍,朱鹭,翩翩兮朱鹭，来泛春塘栖绿树。羽毛如翦色如染，远飞欲下双翅敛。避人引子入深堑，动处水纹开滟滟。谁知豪家网尔躯，不如饮啄江海隅。
殷尧藩,九日,万里飘零十二秋，不堪今倚夕阳楼。壮怀空掷班超笔，久客谁怜季子裘。瘴雨蛮烟朝暮景，平芜野草古今愁。酣歌欲尽登高兴，强把黄花插满头。
刘禹锡,送从弟郎中赴浙西,衔命出尚书，新恩换使车。汉庭无右者，梁苑重归欤。又食建业水，曾依京口居。共经何限事，宾主两如初。
陈子昂,答韩使同在边,汉家失中策，胡马屡南驱。闻诏安边使，曾是故人谟。废书怅怀古，负剑许良图。出关岁方晏，乘障日多虞。虏入白登道，烽交紫塞途。连兵屯北地，清野备东胡。边城方晏闭，斥堠始昭苏。复闻韩长孺，辛苦事匈奴。雨雪颜容改，纵横才位孤。空怀老臣策，未获赵军租。但蒙魏侯重，不受谤书诬。当取金人祭，还歌凯入都。
齐己,岳阳道中作,客思寻常动，未如今断魂。路岐经乱后，风雪少人村。大泽鸣寒雁，千峰啼昼猿。争教此时白，不上鬓须根。
赵嘏,曲江春望怀江南故人,杜若洲边人未归，水寒烟暖想柴扉。故园何处风吹柳，新雁南来雪满衣。目极思随原草遍，浪高书到海门稀。此时愁望情多少，万里春流绕钓矶。
韩偓,与吴子华侍郎同年玉堂同直怀恩叙恳因成…兼呈诸同年,往年莺谷接清尘，今日鳌山作侍臣。二纪计偕劳笔研，一朝宣入掌丝纶。声名烜赫文章士，金紫雍容富贵身。绛帐恩深无路报，语馀相顾却酸辛。
郑谷,闻进士许彬罢举归睦州怅然怀寄,桐庐归旧庐，垂老复樵渔。吾子虽言命，乡人懒读书。烟舟撑晚浦，雨屐剪春蔬。异代名方振，哀吟莫废初。
卢纶,和裴延龄尚书寄题果州谢舍人仙居,飘然去谒八仙翁，自地从天香满空。紫盖迥标双鹤上，语音犹在五云中。青溪不接渔樵路，丹井唯传草木风。歌此因思捧金液，露盘长庆汉皇宫。
雍陶,寒食夜池上对月怀友,人间多别离，处处是相思。海内无烟夜，天涯有月时。跳鱼翻荇叶，惊鹊出花枝。亲友皆千里，三更独绕池。
魏徵,享太庙乐章·大基舞,猗与祖业，皇矣帝先。剪商德厚，封唐庆延。在姬犹稷，方晋逾宣。基我鼎运，于斯万年。
张九龄,岁初巡属县，登高安南楼言怀,山城本孤峻，凭高结层轩。江气偏宜早，林英粲已繁。馀滋含宿霁，众妍在朝暾。拂衣释簿领，伏槛遗纷喧。深俯东溪澳，远延南山樊。归云纳前岭，去鸟投遥村。目尽有馀意，心恻不可谖。朅来彭蠡泽，载经敷浅原。春及但生思，时哉无与言。不才叨过举，唯力酬明恩。美化犹寂蔑，迅节徒飞奔。虽无成立效，庶以去思论。行复徇孤迹，亦云吾道存。
储光羲,江南曲四首,绿江深见底，高浪直翻空。惯是湖边住，舟轻不畏风。逐流牵荇叶，缘岸摘芦苗。为惜鸳鸯鸟，轻轻动画桡。日暮长江里，相邀归渡头。落花如有意，来去逐船流。隔江看树色，沿月听歌声。不是长干住，那从此路行。
张籍,送严大夫之桂州,旌旆过湘潭，幽奇得遍探。莎城百越北，行路九疑南。有地多生桂，无时不养蚕。听歌疑似曲，风俗自相谙。
刘氏云,相和歌辞·婕妤怨,君恩不可见，妾岂如秋扇。秋扇尚有时，妾身永微贱。莫言朝花不复落，娇容几夺昭阳殿。
杜甫,铁堂峡（铁堂山在天水县东五里，峡有铁堂庄）,山风吹游子，缥缈乘险绝。峡形藏堂隍，壁色立积铁。径摩穹苍蟠，石与厚地裂。修纤无垠竹，嵌空太始雪。威迟哀壑底，徒旅惨不悦。水寒长冰横，我马骨正折。生涯抵弧矢，盗贼殊未灭。飘蓬逾三年，回首肝肺热。
李洞,宿成都松溪院,松持节操溪澄性，一炷烟岚压寺隅。翡翠鸟飞人不见，琉璃瓶贮水疑无。夜闻子落真山雨，晓汲波圆入画图。尘拥蜀城抽锁后，此中犹梦在江湖。
韦庄,对雪献薛常侍,琼林瑶树忽珊珊，急带西风下晚天。皓鹤褵褷飞不辨，玉山重叠冻相连。松装粉穗临窗亚，水结冰锥簇溜悬。门外寒光利如剑，莫推红袖诉金船。
贺知章,奉和圣制送张说巡边,荒憬尽怀忠，梯航已自通。九攻虽不战，五月尚持戎。遣戍征周牒，恢边重汉功。选车命元宰，授律取文雄。胄出天弧上，谋成帝幄中。诏旂分夏物，专土锡唐弓。帐宿伊川右，钲传晋苑东。饔人藉蕡实，乐正理丝桐。岐陌涵馀雨，离川照晚虹。恭闻咏方叔，千载舞皇风。
喻坦之,代北言怀,困马榆关北，那堪落景催。路行沙不绝，风与雪兼来。草得春犹白，鸿侵夏始回。行人莫远入，戍角有馀哀。
韦应物,答河南李士巽题香山寺,洛都游宦日，少年携手行。投杯起芳席，总辔振华缨。关塞有佳气，岩开伊水清。攀林憩佛寺，登高望都城。蹉跎二十载，世务各所营。兹赏长在梦，故人安得并。前岁守九江，恩诏赴咸京。因途再登历，山河属晴明。寂寞僧侣少，苍茫林木成。墙宇或崩剥，不见旧题名。旧游况存殁，独此泪交横。交横谁与同，书壁贻友生。今兹守吴郡，绵思方未平。子复经陈迹，一感我深情。远蒙恻怆篇，中有金玉声。反覆终难答，金玉尚为轻。
白居易,赠内,漠漠暗苔新雨地，微微凉露欲秋天。莫对月明思往事，损君颜色减君年。
杜甫,晓望,白帝更声尽，阳台曙色分。高峰寒上日，叠岭宿霾云。地坼江帆隐，天清木叶闻。荆扉对麋鹿，应共尔为群。
白居易,对琴酒,西窗明且暖，晚坐卷书帷。琴匣拂开后，酒瓶添满时。角尊白螺醆，玉轸黄金徽。未及弹与酌，相对已依依。泠泠秋泉韵，贮在龙凤池。油油春云心，一杯可致之。自古有琴酒，得此味者稀。只因康与籍，及我三心知。
岑参,早春陪崔中丞同泛浣花谿宴,旌节临谿口，寒郊陡觉暄。红亭移酒席，画舸逗江村。云带歌声飏，风飘舞袖翻。花间催秉烛，川上欲黄昏。
皮日休,奉和鲁望闲居杂题五首·晚秋吟（以题十五字离合）,东皋烟雨归耕日，免去玄冠手刈禾。火满酒炉诗在口，今人无计奈侬何。
白居易,秋山,久病旷心赏，今朝一登山。山秋云物冷，称我清羸颜。白石卧可枕，青萝行可攀。意中如有得，尽日不欲还。人生无几何，如寄天地间。心有千载忧，身无一日闲。何时解尘网，此地来掩关。
王建,长安县后亭看画,水冻横桥雪满池，新排石笋绕巴篱。县门斜掩无人吏，看画双飞白鹭鸶。
贺兰进明,杂曲歌辞·行路难五首,君不见岩下井，百尺不及泉。君不见山上蒿，数寸凌云烟。人生相命亦如此，何苦太息自忧煎。但愿亲友长含笑，相逢莫吝杖头钱。寒夜邀欢须秉烛，岂得空思花柳年。君不见门前柳，荣曜暂时萧索久。君不见陌上花，狂风吹去落谁家。谁家思妇见之叹，蓬首不梳心历乱。盛年夫婿长别离，岁暮相逢色凋换。君不见荒树枝，春花落尽蜂不窥。君不见梁上泥，秋风始高燕不栖。荡子从军事征战，蛾眉婵娟空守闺。独宿自然堪下泪，况复时闻乌夜啼。君不见云间月，暂盈还复缺。君不见林下风，声远意难穷。亲故平生欲聚散，欢娱未尽尊酒空。自叹青青陵上柏，岁寒能与几人同。君不见东流水，一去无穷已。君不见西郊云，日夕空氛氲。群雁裴回不能去，一雁悲鸣复失群。人生结交在终始，莫为升沉中路分。
张蠙,赠栖白大师,剃发得时名，僧应别应星。偶题皆有诏，闲论便成经。扫叶寒烧鼎，融冰晓注瓶。长因内斋出，多客叩禅扃。
李商隐,柳,动春何限叶，撼晓几多枝。解有相思否，应无不舞时。絮飞藏皓蝶，带弱露黄鹂。倾国宜通体，谁来独赏眉。
韩愈,游城南十六首·落花,已分将身著地飞，那羞践踏损光晖。无端又被春风误，吹落西家不得归。
张继,读峄山碑,六国平来四海家，相君当代擅才华。谁知颂德山头石，却与他人戒后车。
陆龟蒙,和袭美寄题玉霄峰叶涵象尊师所居,天台一万八千丈，师在浮云端掩扉。永夜只知星斗大，深秋犹见海山微。风前几降青毛节，雪后应披白羽衣。南望烟霞空再拜，欲将飞魄问灵威。
朱长文,望中有怀,龙向洞中衔雨出，鸟从花里带香飞。白云断处见明月，黄叶落时闻捣衣。
皎然,昭君怨,自倚婵娟望主恩，谁知美恶忽相翻。黄金不买汉宫貌，青冢空埋胡地魂。
刘禹锡,酬令狐留守巡内至集贤院见寄,仙院文房隔旧宫，当时盛事尽成空。墨池半在颓垣下，书带犹生蔓草中。巡内因经九重苑，裁诗又继二南风。为兄手写殷勤句，遍历三台各一通。
薛昚惑,奉和进船洛水应制（一作孙逖诗）,禁园纡睿览，仙棹叶宸游。洛北风花树，江南彩画舟。荣生兰蕙草，春入凤凰楼。兴尽离宫暮，烟光起夕流。
权德舆,酬灵彻上人以诗代书见寄（时在荐福寺坐夏）,莲花出水地无尘，中有南宗了义人。已取贝多翻半字，还将阳焰谕三身。碧云飞处诗偏丽，白月圆时信本真。更喜开缄销热恼，西方社里旧相亲。
姚合,题崔驸马宅,心在林泉身在城，凤凰楼下得闲名。洞中见凿寻仙路，月里犹烧煮药铛。数树异花皆敕赐，并竿修竹自天生。诗人多说离君宅，不得青苔地上行。
白居易,卯饮,短屏风掩卧床头，乌帽青毡白氎裘。卯饮一杯眠一觉，世间何事不悠悠。
姚系,荆山独往,宿昔山水上，抱琴聊踯躅。山远去难穷，琴悲多断续。岩重丹阳树，泉咽闻阴谷。时下白云中，淹留秋水曲。秋水石栏深，潺湲如喷玉。杂芳被阴岸，坠露方消绿。恣此平生怀，独游还自足。
吴融,叶落,红影飘来翠影微，一辞林表不知归。伴愁无色烟犹在，替恨成啼露未晞。若逐水流应万里，莫因风起便孤飞。楚郊千树秋声急，日暮纷纷惹客衣。
郑遨,招友人游春（一作杜光庭诗）,难把长绳系日乌，芳时偷取醉工夫。任堆金璧磨星斗，买得花枝不老无。
韩翃,送苏州姚长史,江城驿路长，烟树过云阳。舟领青丝缆，人歌白玉郎。葛衣行柳翠，花簟宿荷香。别有心期处，湖光满讼堂。
方干,叙龙瑞观胜异寄于尊师,混元融结致功难，山下平湖湖上山。万倾涵虚寒潋滟，千寻耸翠秀孱颜。芰荷香入琴棋处，雷雨声离栋牖间。但有五云依鹤岭，曾无陆路向人寰。夜溪漱玉常堪听，仙树垂珠可要攀。若弃荣名便居此，自然浮浊不相关。
刘长卿,哭陈歙州,千秋万古葬平原，素业清风及子孙。旅榇归程伤道路，举家行哭向田园。空山寂寂开新垄，乔木苍苍掩旧门。儒行公才竟何在，独怜棠树一枝存。
宋之问,玩郡斋海榴,泽国韶气早，开帘延霁天。野禽宵未啭，山蜚昼仍眠。目兹海榴发，列映岩楹前。熠爚御风静，葳蕤含景鲜。清晨绿堪佩，亭午丹欲然。昔忝金闺籍，尝见玉池莲。未若宗族地，更逢荣耀全。南金虽自贵，贺赏讵能迁。抚躬万里绝，岂染一朝妍。徒缘滞遐郡，常是惜流年。越俗鄙章甫，扪心空自怜。
裴夷直,送王缋,翠羽长将玉树期，偶然飞下肯多时。翩翩一路岚阴晚，却入青葱宿旧枝。
张说,代书寄薛四,孤雁东飞来，寄我纹与素。纹足经三象，素当综群务。远见故人心，一言重千金。答之彩毛翰，继以瑶华音。岁寒众木改，松柏心常在。
卢子发,金钱花,轮廓休夸四字书，红窠写出对庭除。时时买得佳人笑，本色金钱却不如。
王维,奉和圣制上巳于望春亭观禊饮应制,长乐青门外，宜春小苑东。楼开万井上，辇过百花中。画鹢移仙妓，金貂列上公。清歌邀落日，妙舞向春风。渭水明秦甸，黄山入汉宫。君王来祓禊，灞浐亦朝宗。
白居易,和刘郎中曲江春望见示,芳景多游客，衰翁独在家。肺伤妨饮酒，眼痛忌看花。寺路随江曲，宫墙夹道斜。羡君犹壮健，不枉度年华。
王昌龄,缑氏尉沈兴宗置酒南溪留赠,林色与溪古，深篁引幽翠。山尊在渔舟，棹月情已醉。始穷清源口，壑绝人境异。春泉滴空崖，萌草拆阴地。久之风榛寂，远闻樵声至。海雁时独飞，永然沧洲意。古时青冥客，灭迹沦一尉。吾子踌躇心，岂其纷埃事。缑峰信所克，济北余乃遂。齐物意已会，息肩理犹未。卷舒形性表，脱略贤哲议。仲月期角巾，饭僧嵩阳寺。
元结,雪中怀孟武昌,冬来三度雪，农者欢岁稔。我麦根已濡，各得在仓廪。天寒未能起，孺子惊人寝。云有山客来，篮中见冬簟。烧柴为温酒，煮鳜为作沈。客亦爱杯尊，思君共杯饮。所嗟山路闲，时节寒又甚。不能苦相邀，兴尽还就枕。
方干,山中言事八韵寄李支使,岂知经史深相误，两鬓垂丝百事休。受业几多为弟子，成名一半作公侯。前时射鹄徒抛箭，此日求鱼未上钩。竹里断云来枕上，岩边片月在床头。过庭急雨和花落，绕舍澄泉带叶流。缅想远书聆鹊喜，窥寻嘉果觉猿偷。旧诗改处空留韵，新酝尝来不满篘。阮瑀如能问寒馁，风光当日入沧洲。
贯休,寒望九峰作,九朵碧芙蕖，王维图未图。层层皆有瀑，一一合吾居。雨歇如争出，霜严不例枯。世犹多事在，为尔久踌躇。
杜甫,天池,天池马不到，岚壁鸟才通。百顷青云杪，层波白石中。郁纡腾秀气，萧瑟浸寒空。直对巫山出，兼疑夏禹功。鱼龙开辟有，菱芡古今同。闻道奔雷黑，初看浴日红。飘零神女雨，断续楚王风。欲问支机石，如临献宝宫。九秋惊雁序，万里狎渔翁。更是无人处，诛茅任薄躬。
白居易,二王后－明祖宗之意也,二王后，彼何人，介公酅公为国宾，周武隋文之子孙。古人有言天下者，非是一人之天下。周亡天下传于隋，隋人失之唐得之。唐兴十叶岁二百，介公酅公世为客。明堂太庙朝享时，引居宾位备威仪。备威仪，助郊祭，高祖太宗之遗制。不独兴灭国，不独继绝世。欲令嗣位守文君，亡国子孙取为戒。
刘长卿,送张栩扶侍之睦州（此公旧任建德令）,遥忆新安旧，扁舟复却还。浅深看水石，来往逐云山。入县馀花在，过门故柳闲。东征随子去，皆隐薜萝间。
皇甫冉,刘方平西斋对雪,对酒闲斋晚，开轩腊雪时。花飘疑节候，色净润帘帷。委树寒枝弱，萦空去雁迟。自然堪访戴，无复四愁诗。
裴夷直,秦中卧病思归,索索凉风满树头，破窗残月五更秋。病身归处吴江上，一寸心中万里愁。
司空图,漫题,经乱年年厌别离，歌声喜似太平时。词臣更有中兴颂，磨取莲峰便作碑。
卢纶,过仙游寺,上方下方雪中路，白云流水如闲步。数峰行尽犹未归，寂寞经声竹阴暮。
白居易,杨柳枝词八首,六么水调家家唱，白雪梅花处处吹。古歌旧曲君休听，听取新翻杨柳枝。陶令门前四五树，亚夫营里百千条。何似东都正二月，黄金枝映洛阳桥。依依褭褭复青青，句引春风无限情。白雪花繁空扑地，绿丝条弱不胜莺。红板江桥青酒旗，馆娃宫暖日斜时。可怜雨歇东风定，万树千条各自垂。苏州杨柳任君夸，更有钱唐胜馆娃。若解多情寻小小，绿杨深处是苏家。苏家小女旧知名，杨柳风前别有情。剥条盘作银环样，卷叶吹为玉笛声。叶含浓露如啼眼，枝袅轻风似舞腰。小树不禁攀折苦，乞君留取两三条。人言柳叶似愁眉，更有愁肠似柳丝。柳丝挽断肠牵断，彼此应无续得期。
齐己,宿舒湖希上人房,入寺先来此，经窗半在湖。秋风新菡萏，暮雨老菰蒲。任听浮生速，能消默坐无。语来灯焰短，嘒唳发高梧。
褚亮,祭方丘乐章·顺和,万物资以化，交泰属升平。易从业惟简，得一道斯宁。具仪光玉帛，送舞变咸英。黍稷良非贵，明德信惟馨。
崔国辅,王孙游,自与王孙别，频看黄鸟飞。应由春草误，著处不成归。
贯休,秋夜作因怀天台道者,万事何须问，良时即此时。高秋半夜雨，落叶满前池。静怕龙神识，贫从草木欺。平生无限事，只有道人知。
吴融,寒食洛阳道,路岐无乐处，时节倍思家。彩索飏轻吹，黄鹂啼落花。连乾驰宝马，历禄斗香车。行客胜回首，看看春日斜。
岑参,巴南舟中夜市,渡口欲黄昏，归人争流喧。近钟清野寺，远火点江村。见雁思乡信，闻猿积泪痕。孤舟万里外，秋月不堪论。
杜荀鹤,乱后书事寄同志,九土如今尽用兵，短戈长戟困书生。思量在世头堪白，画度归山计未成。皇泽正沾新将士，侯门不是旧公卿。到头诗卷须藏却，各向渔樵混姓名。
张籍,酬浙东元尚书见寄绫素,越地缯纱纹样新，远封来寄学曹人。便令裁制为时服，顿觉光荣上病身。应念此官同弃置，独能相贺更殷勤。三千里外无由见，海上东风又一春。
许浑,陪宣城大夫崔公泛后池兼北楼宴二首,陪泛芳池醉北楼，水花繁艳照膺舟。亭台阴合树初昼，弦管韵高山欲秋。皆贺虢岩终选傅，自伤燕谷未逢邹。昔时恩遇今能否，一尉沧洲已白头。江上西来共鸟飞，剪荷浮泛似轻肥。王珣作簿公曾喜，刘表为邦客尽依。云外轩窗通早景，风前箫鼓送残晖。宛陵行乐金陵住，遥对家山未忆归。
李商隐,崇让宅东亭醉后沔然有作,曲岸风雷罢，东亭霁日凉。新秋仍酒困，幽兴暂江乡。摇落真何遽，交亲或未忘。一帆彭蠡月，数雁塞门霜。俗态虽多累，仙标发近狂。声名佳句在，身世玉琴张。万古山空碧，无人鬓免黄。骅骝忧老大，鶗鴂妒芬芳。密竹沈虚籁，孤莲泊晚香。如何此幽胜，淹卧剧清漳。
韩偓,信笔,睡髻休频拢，春眉忍更长。整钗栀子重，泛酒菊花香。绣叠昏金色，罗揉损砑光。有时闲弄笔，亦画两鸳鸯。
白居易,绝句代书赠钱员外,欲寻秋景闲行去，君病多慵我兴孤。可惜今朝山最好，强能骑马出来无。
无名氏,粉笺题诗,三月江南花满枝，风轻帘幕燕争飞。游人休惜夜秉烛，杨柳阴浓春欲归。
灵一,妙乐观（一作题王乔观传傅道士所居）,王乔所居空山观，白云至今凝不散。坛场月路几千年，往往吹笙下天半。瀑布西行过石桥，黄精采根还采苗。忽见一人檠茶碗，篸花昨夜风吹满。自言家处在东坡，白犬相随邀我过。松间石上有棋局，能使樵人烂斧柯。
梁德裕,感寓二首,彩云呈瑞质，五色发人寰。独作龙虎状，孤飞天地间。隐隐临北极，峨峨象南山。恨在帝乡外，不逢枝叶攀。幽涧生蕙若，幽渚老江蓠。荣落人不见，芳香徒尔为。不及绿萍草，生君红莲池。左右美人弄，朝夕春风吹。叶洗玉泉水，珠清湛露滋。心亦愿如此，托君君不知。
许浑,赠河东虞押衙二首,长剑高歌换素衣，君恩未报不言归。旧精鸟篆谙书体，新授龙韬识战机。万里往来征马瘦，十年离别故人稀。生平志气何人见，空上西楼望落晖。吴门风水各萍流，月满花开懒独游。万里山川分晓梦，四邻歌管送春愁。昔年顾我长青眼，今日逢君尽白头。莫向尊前更惆怅，古来投笔尽封侯。
司空曙,寄准上人,昨闻归旧寺，暂别欲经年。樵客应同步，邻僧定伴禅。后峰秋有雪，远涧夜鸣泉。偶与支公论，人间自共传。
李贺,荣华乐（一作东洛梁家谣）,鸢肩公子二十馀，齿编贝，唇激朱。气如虹霓，饮如建瓴，走马夜归叫严更。径穿复道游椒房，龙裘金玦杂花光。玉堂调笑金楼子，台下戏学邯郸倡。口吟舌话称女郎，锦袪绣面汉帝旁。得明珠十斛，白璧一双，新诏垂金曳紫光煌煌。马如飞，人如水，九卿六官皆望履。将回日月先反掌，欲作江河唯画地。峨峨虎冠上切云，竦剑晨趋凌紫氛。绣段千寻贻皂隶，黄金百镒贶家臣。十二门前张大宅，晴春烟起连天碧。金铺缀日杂红光，铜龙啮环似争力。瑶姬凝醉卧芳席，海素笼窗空下隔。丹穴取凤充行庖，玃玃如拳那足食。金蟾呀呀兰烛香，军装武妓声琅珰。谁知花雨夜来过，但见池台春草长。嘈嘈弦吹匝天开，洪崖箫声绕天来。天长一矢贯双虎，云弝绝骋聒旱雷。乱袖交竿管儿舞，吴音绿鸟学言语。能教刻石平紫金，解送刻毛寄新兔。三皇皇后七贵人，五十校尉二将军。当时飞去逐彩云，化作今日京华春。
李频,送寿昌曹明府,惠人须宰邑，为政贵通经。却用清琴理，犹嫌薄俗听。涨江晴渐渌，春峤烧还青。若宿严陵濑，谁当是客星。
独孤授,花发上林,上苑韶容早，芳菲正吐花。无言向春日，闲笑任年华。润色笼轻霭，晴光艳晚霞。影连千户竹，香散万人家。幸绕楼台近，仍怀雨露赊。愿君垂采摘，不使落风沙。
许棠,献独孤尚书,虚抛南楚滞西秦，白首依前衣白身。退鹢已经三十载，登龙曾见一千人。魂离为役诗篇苦，泪竭缘嗟骨相贫。今日鞠躬高旆下，欲倾肝胆杳无因。
孟郊,小隐吟,我饮不在醉，我欢长寂然。酌溪四五盏，听弹两三弦。炼性静栖白，洗情深寄玄。号怒路傍子，贪败不贪全。
翁绶,句,海国欧乡浙水东，暂烦良守此凭熊。
白居易,曲江有感,曲江西岸又春风，万树花前一老翁。遇酒逢花还且醉，若论惆怅事何穷。
杨凌,奉酬韦滁州寄示,淮扬为郡暇，坐惜流芳歇。散怀累榭风，清暑澄潭月。陪燕辞三楚，戒途绵百越。非当远别离，雅奏何由发。
李贺,北中寒,一方黑照三方紫，黄河冰合鱼龙死。三尺木皮断文理，百石强车上河水。霜花草上大如钱，挥刀不入迷濛天。争瀯海水飞凌喧，山瀑无声玉虹悬。
姚合,秋日有怀,秋来不复眠，但觉思悠然。菊色欲经露，虫声渐替蝉。诗情生酒里，心事在山边。旧里无因到，西风又一年。
朱庆馀,送品上人入秦,独去何人见，林塘共寂寥。生缘闻磬早，觉路出尘遥。江雪沾新草，秦园发故条。心知禅定处，石室对芭蕉。
李群玉,宿巫山庙二首,寂寞高堂别楚君，玉人天上逐行云。停舟十二峰峦下，幽佩仙香半夜闻。庙闭春山晓月光，波声回合树苍苍。自从一别襄王梦，云雨空飞巫峡长。
韦应物,对杂花,朝红争景新，夕素含露翻。妍姿如有意，流芳复满园。单栖守远郡，永日掩重门。不与花为偶，终遣与谁言。
徐夤,忆山中友人,忆得当年接善邻，苦将闲事强夫君。斗开碧沼分明月，各领青山占白云。近日药方多缮写，旧来诗草半烧焚。金门几欲言西上，惆怅关河正用军。
鱼玄机,愁思,落叶纷纷暮雨和，朱丝独抚自清歌。放情休恨无心友，养性空抛苦海波。长者车音门外有，道家书卷枕前多。布衣终作云霄客，绿水青山时一过。
白居易,秋月,夜初色苍然，夜深光浩然。稍转西廊下，渐满南窗前。况是绿芜地，复兹清露天。落叶声策策，惊鸟影翩翩。栖禽尚不稳，愁人安可眠。
白居易,魏王堤,花寒懒发鸟慵啼，信马闲行到日西。何处未春先有思，柳条无力魏王堤。
皎然,答裴集、阳伯明二贤各垂赠二十韵今以一章用酬两作,知音如琼枝，天生为予有。攀折若无阶，何殊天上柳。裴生清通嗣，阳子盛德后。诗名比元长，赋体凌延寿。珠生骊龙颔，或生灵蛇口。何似双琼章，英英曜吾手。白日不可污，清源肯容垢。持此山上心，待君忘情友。且伴丘壑赏，未随名宦诱。坐石代琼茵，制荷捐艾绶。清宵集我寺，烹茗开禅牖。发论教可垂，正文言不朽。白云供诗用，清吹生座右。不嫌逸令醉，莫试仙壶酒。皎皎寻阳隐，千年可为偶。一从汉道平，世事无纷纠。星文齐七政，天轴明二斗。召士扬弓旌，知君在林薮。莫学颍阳子，请师高山叟。出处藩我君，还来会厓阜。
杜甫,清明,著处繁花务是日，长沙千人万人出。渡头翠柳艳明眉，争道朱蹄骄啮膝。此都好游湘西寺，诸将亦自军中至。马援征行在眼前，葛强亲近同心事。金镫下山红粉晚，牙樯捩柁青楼远。古时丧乱皆可知，人世悲欢暂相遣。弟侄虽存不得书，干戈未息苦离居。逢迎少壮非吾道，况乃今朝更祓除。
王建,醉后忆山中故人（一作故人山中）,花开草复秋，云水自悠悠。因醉暂无事，在山难免愁。遇晴须看月，斗健且登楼。暗想山中伴，如今尽白头。
来鹄,早春,新历才将半纸开，小庭犹聚爆竿灰。偏憎杨柳难钤辖，又惹东风意绪来。
张说,清明日诏宴宁王山池赋得飞字,今日清明宴，佳境惜芳菲。摇扬花杂下，娇啭莺乱飞。绿渚传歌榜，红桥度舞旂。和风偏应律，细雨不沾衣。承恩如改火，春去春来归。
郭遵,赋得春风扇微和,微风飘淑气，散漫及兹晨。习习何处至，熙熙与春亲。暧空看早辨，映日度逾频。高拂非烟杂，低垂众卉新。霁天轻有霭，绮陌尽无尘。还似登台意，元和欲煦人。
温庭筠,谢公墅歌,朱雀航南绕香陌，谢郎东墅连春碧。鸠眠高柳日方融，绮榭飘飖紫庭客。文楸方罫花参差，心阵未成星满池。四座无喧梧竹静，金蝉玉柄俱持颐。对局含情见千里，都城已得长蛇尾。江南王气系疏襟，未许苻坚过淮水。
齐己,与杨秀才话别,庾信哀何极，仲宣悲苦多。因思学文赋，不胜弄干戈。自古有如此，于今终若何。到头重策蹇，归去旧烟萝。
张九龄,陪王司马登薛公逍遥台,尝闻薛公泪，非直雍门琴。窜逐留遗迹，悲凉见此心。府中因暇豫，江上幸招寻。人事已成古，风流独至今。闲情多感叹，清景暂登临。无复甘棠在，空馀蔓草深。晴光送远目，胜气入幽襟。水去朝沧海，春来换碧林。赋怀湘浦吊，碑想汉川沉。曾是陪游日，徒为梁父吟。
韦应物,陪王郎中寻孔征君,俗吏闲居少，同人会面难。偶随香署客，来访竹林欢。暮馆花微落，春城雨暂寒。瓮间聊共酌，莫使宦情阑。
白居易,重题别东楼,东楼胜事我偏知，气象多随昏旦移。湖卷衣裳白重叠，山张屏障绿参差。海仙楼塔晴方出，江女笙箫夜始吹。春雨星攒寻蟹火，秋风霞飐弄涛旗。宴宜云髻新梳后，曲爱霓裳未拍时。太守三年嘲不尽，郡斋空作百篇诗。
孙光宪,定西番,鸡禄山前游骑，边草白，朔天明，马蹄轻。鹊面弓离短韔，弯来月欲成。一只鸣髇云外，晓鸿惊。帝子枕前秋夜，霜幄冷，月华明，正三更。何处戍楼寒笛，梦残闻一声。遥想汉关万里，泪纵横。
程长文,春闺怨,绮陌香飘柳如线，时光瞬息如流电。良人何处事功名，十载相思不相见。　卷八百
崔颢,行路难,君不见建章宫中金明枝，万万长条拂地垂。二月三月花如霰，九重幽深君不见。艳彩朝含四宝宫，香风旦入朝云殿。汉家宫女春未阑，爱此芳香朝暮看。看来看去心不忘，攀折将安镜台上。双双素手剪不成，两两红妆笑相向。建章昨夜起春风，一花飞落长信宫。长信丽人见花泣，忆此珍树何嗟及。我昔初在昭阳时，朝攀暮折登玉墀。只言岁岁长相对，不悟今朝遥相思。
裴休,赠黄蘖山僧希运,曾传达士心中印，额有圆珠七尺身。挂锡十年栖蜀水，浮杯今日渡漳滨。一千龙象随高步，万里香华结胜因。拟欲事师为弟子，不知将法付何人。
郑谷,将之泸郡旅次遂州遇裴晤员外谪居于此话旧凄凉因寄二首,谁解登高问上玄，谪仙何事谪诗仙，云遮列宿离华省，树荫澄江入野船。黄鸟晚啼愁瘴雨，青梅早落中蛮烟。不知几首南行曲，留与巴儿万古传。昔年共照松溪影，松折溪荒僧已无。今日重思锦城事，雪销花谢梦何殊。乱离未定身俱老，骚雅全休道甚孤。我拜师门更南去，荔枝春熟向渝泸。
李白,题随州紫阳先生壁,神农好长生，风俗久已成。复闻紫阳客，早署丹台名。喘息餐妙气，步虚吟真声。道与古仙合，心将元化并。楼疑出蓬海，鹤似飞玉京。松雪窗外晓，池水阶下明。忽耽笙歌乐，颇失轩冕情。终愿惠金液，提携凌太清。
张荐,奉酬礼部阁老转韵离合见赠（时为秘书监）,移居既同里，多幸陪君子。弘雅重当朝，弓旌早见招。植根琼林圃，直夜金闺步。劝深子玉铭，力竞相如赋。间阔向春闱，日复想光仪。格言信难继，木石强为词。
沈彬,吊边人,杀声沈后野风悲，汉月高时望不归。白骨已枯沙上草，家人犹自寄寒衣。
朱放,句,爱彼云外人，求取涧底泉。风吹芭蕉拆，鸟啄梧桐落。。
刘禹锡,赴连山途次德宗山陵寄张员外,常时并冕奉天颜，委佩低簪彩仗间。今日独来张乐地，万重云水望桥山。
韦庄,建昌渡暝吟,月照临官渡，乡情独浩然。鸟栖彭蠡树，月上建昌船。市散渔翁醉，楼深贾客眠。隔江何处笛，吹断绿杨烟。
雍陶,放鹤,从今一去不须低，见说辽东好去栖。努力莫辞仙路远，白云飞处免群鸡。
NA,杂曲歌辞·金殿乐,入夜秋砧动，千门起四邻。不缘楼上月，应为陇头人。
元结,喻旧部曲,漫游樊水阴，忽见旧部曲。尚言军中好，犹望有所属。故令争者心，至死终不足。与之一杯酒，喻使烧戎服。兵兴向十年，所见堪叹哭。相逢是遗人，当合识荣辱。劝汝学全生，随我畬退谷。
许浑,访别韦隐居不值,犬吠双岩碧树间，主人朝出半开关。汤师阁上留诗别，杜叟桥边载酒还。栎坞炭烟晴过岭，蓼村渔火夜移湾。故乡芜没兵戈后，凭向溪南买一山。
赵彦昭,奉和元日赐群臣柏叶应制,器乏雕梁器，材非构厦材。但将千岁叶，常奉万年杯。
法振,题天长阮少府湖上客归,孤棹移官舍，新农寄楚田。晴林渡海日，春草长湖烟。卧对闲鸥戏，谈经稚子贤。佳期更何许，应向啸台前。
姚合,送李起居赴池州,天子念疲民，分忧辍侍臣。红旗高起焰，绿野静无尘。阙下亲知别，江南惠化新。朝昏即千里，且愿话逡巡。
崔颢,赠梁州张都督,闻君为汉将，虏骑罢南侵。出塞清沙漠，还家拜羽林。风霜臣节苦，岁月主恩深。为语西河使，知余报国心。
皇甫冉,东郊迎春,晓见苍龙驾，东郊春已迎。彩云天仗合，玄象太阶平。佳气山川秀，和风政令行。句陈霜骑肃，御道雨师清。律向韶阳变，人随草木荣。遥观上林树，今日遇迁莺。
杨郇伯,送妓人出家,尽出花钿与四邻，云鬟剪落厌残春。暂惊风烛难留世，便是莲花不染身。贝叶欲翻迷锦字，梵声初学误梁尘。从今艳色归空后，湘浦应无解珮人。
张泌,赠韩道士,日暮秋风吹野花，上清归客意无涯。桃源寂寂烟霞闭，天路悠悠星汉斜。还似世人生白发，定知仙骨变黄芽。东城南陌频相见，应是壶中别有家。
李世民,望雪,冻云宵遍岭，素雪晓凝华。入牖千重碎，迎风一半斜。不妆空散粉，无树独飘花。萦空惭夕照，破彩谢晨霞。
马戴,送狄参军赴杭州,新官非次受，圣主宠前勋。关雪发车晚，风涛挂席闻。海门山叠翠，湖岸郡藏云。执简从公后，髯参岂胜君。
元稹,醉别卢头陀,醉迷狂象别吾师，梦觉观空始自悲。尽日笙歌人散后，满江风雨独醒时。心超几地行无处，云到何天住有期。顿见佛光身上出，已蒙衣内缀摩尼。
崔国辅,杂曲歌辞·小长干曲,月暗送湖风，相寻路不通。菱歌唱不辍，知在此塘中。
殷尧藩,吹笙歌,伶儿竹声愁绕空，秦女泪湿燕支红。玉桃花片落不住，三十六簧能唤风。
杜甫,承闻河北诸道节度入朝欢喜口号绝句十二首,禄山作逆降天诛，更有思明亦已无。汹汹人寰犹不定，时时斗战欲何须。社稷苍生计必安，蛮夷杂种错相干。周宣汉武今王是，孝子忠臣后代看。喧喧道路多歌谣，河北将军尽入朝。始是乾坤王室正，却交江汉客魂销。不道诸公无表来，茫然庶事遣人猜。拥兵相学干戈锐，使者徒劳百万回。鸣玉锵金尽正臣，修文偃武不无人。兴王会静妖氛气，圣寿宜过一万春。英雄见事若通神，圣哲为心小一身。燕赵休矜出佳丽，宫闱不拟选才人。抱病江天白首郎，空山楼阁暮春光。衣冠是日朝天子，草奏何时入帝乡。澶漫山东一百州，削成如桉抱青丘。苞茅重入归关内，王祭还供尽海头。东逾辽水北滹沱，星象风云喜共和。紫气关临天地阔，黄金台贮俊贤多。渔阳突骑邯郸儿，酒酣并辔金鞭垂。意气即归双阙舞，雄豪复遣五陵知。李相将军拥蓟门，白头虽老赤心存。竟能尽说诸侯入，知有从来天子尊。十二年来多战场，天威已息阵堂堂。神灵汉代中兴主，功业汾阳异姓王。
上官仪,相和歌辞·王昭君,玉关春色晚，金河路几千。琴悲桂条上，笛怨柳花前。雾掩临妆月，风惊入鬓蝉。缄书待还使，泪尽白云天。
胡曾,咏史诗·云梦,汉祖听谗不可防，伪游韩信果罹殃。十处辛苦平天下，何事生擒入帝乡。
李白,郢门秋怀,郢门一为客，巴月三成弦。朔风正摇落，行子愁归旋。杳杳山外日，茫茫江上天。人迷洞庭水，雁度潇湘烟。清旷谐宿好，缁磷及此年。百龄何荡漾，万化相推迁。空谒苍梧帝，徒寻溟海仙。已闻蓬海浅，岂见三桃圆。倚剑增浩叹，扪襟还自怜。终当游五湖，濯足沧浪泉。
杨巨源,和吕舍人喜张员外自北番回至境上，先寄二十韵,割爱天文动，敦和国步安。仙姿归旧好，戎意结新欢。并命瞻鹓鹭，同心揖蕙兰。玉箫临祖帐，金榜引征鞍。广陌双旌去，平沙万里看。海云侵鬓起，边月向眉残。突兀阴山迥，苍茫朔野宽。毳庐同甲帐，韦橐比雕盘。义著亲胡俗，仪全识汉官。地邻冰鼠净，天映烛龙寒。节异苏卿执，弦殊蔡女弹。碛分黄渺渺，塞极黑漫漫。欢味膻腥列，徵声by僸攒。归期先雁候，登路剧鹏抟。上客离心远，西宫草诏殚。丽词传锦绮，珍价掩琅玕。百两开戎垒，千蹄入御栏。瑞光麟阁上，喜气凤城端。尚德曾辞剑，柔凶本舞干。茫茫斗星北，威服古来难。
顾非熊,寄紫阁无名新罗头陀僧,棕床已自檠，野宿更何营。大海谁同过，空山虎共行。身心相外尽，鬓发定中生。紫阁人来礼，无名便是名。
白居易,酬皇甫十早春对雪见赠,漠漠复雰雰，东风散玉尘。明催竹窗晓，寒退柳园春。绿酝香堪忆，红炉暖可亲。忍心三两日，莫作破斋人。
姚康,奉陪段相公晚夏登张仪楼,登览值晴开，诗从野思来。蜀川新草木，秦日旧楼台。池景摇中座，山光接上台。近秋宜晚景，极目断浮埃。
霍总,木芙蓉,本自江湖远，常开霜露馀。争春候秾李，得水异红蕖。孤秀曾无偶，当门幸不锄。谁能政摇落，繁彩照阶除。
皇甫冉,泊丹阳与诸人同舟至马林溪遇雨,云林不可望，溪水更悠悠。共载人皆客，离家春是秋。远山方对枕，细雨莫回舟。来往南徐路，多为芳草留。
李频,汉上送人西归,几作西归梦，因为怆别心。野衔天去尽，山夹汉来深。叠浪翻残照，高帆引片阴。空留相赠句，毕我白头吟。
许浑,江楼夜别,离别奈情何，江楼凝艳歌。蕙兰秋露重，芦苇夜风多。深怨寄清瑟，远愁生翠蛾。酒酣相顾起，明月棹寒波。
贯休,题大安寺通禅师院,应行诸岳遍，象屣半无纲。一法寻常说，此机仍未忘。窗闲藤影老，衲厚瀑痕荒。寄语迷津者，来兹问不妨。
许棠,题开明里友人居,城中尘外住，入望是田家。井出深山水，阑藏异国花。风巢和鸟动，雪竹向人斜。来往唯君熟，乡园共海涯。
孟云卿,邺城怀古,朝发淇水南，将寻北燕路。魏家旧城阙，寥落无人住。伊昔天地屯，曹公独中据。群臣将北面，白日忽西暮。三台竟寂寞，万事良难固。雄图安在哉，衰草沾霜露。崔嵬长河北，尚见应刘墓。古树藏龙蛇，荒茅伏狐兔。永怀故池馆，数子连章句。逸兴驱山河，雄词变云雾。我行睹遗迹，精爽如可遇。斗酒将酹君，悲风白杨树。
张蠙,边庭送别,一生虽达理，远别亦相悲。白发无修处，青松有老时。暮烟传戍起，寒日隔沙垂。若是长安去，何难定后期。
孟郊,杂曲歌辞·游侠行,壮士性刚决，火中见石裂。杀人不回头，轻生如暂别。岂知眼有泪，肯白头上发。平生无恩酬，剑闲一百月。
李绅,华顶,欲向仙峰炼九丹，独瞻华顶礼仙坛。石标琪树凌空碧，水挂银河映月寒。天外鹤声随绛节，洞中云气隐琅玕。浮生未有从师地，空诵仙经想羽翰。
白居易,不二门,两眼日将暗，四肢渐衰瘦。束带剩昔围，穿衣妨宽袖。流年似江水，奔注无昏昼。志气与形骸，安得长依旧。亦曾登玉陛，举措多纰缪。至今金阙籍，名姓独遗漏。亦曾烧大药，消息乖火候。至今残丹砂，烧乾不成就。行藏事两失，忧恼心交斗。化作憔悴翁，抛身在荒陋。坐看老病逼，须得医王救。唯有不二门，其间无夭寿。
刘禹锡,题于家公主旧宅,树绕荒台叶满池，箫声一绝草虫悲。邻家犹学宫人髻，园客争偷御果枝。马埒蓬蒿藏狡兔，凤楼烟雨啸愁鸱。何郎独在无恩泽，不似当初傅粉时。
白居易,禁中月,海水明月出，禁中清夜长。东南楼殿白，稍稍上宫墙。净落金塘水，明浮玉砌霜。不比人间见，尘土污清光。
宋之问,扈从登封告成颂应制,御路回中岳，天营接下都。百灵无后至，万国竞前驱。文卫严清跸，幽仙读宝符。贝花明汉果，芝草入尧厨。济济衣冠会，喧喧夷夏俱。宗禋仰神理，刊木望川途。抚己贫非病，时来本不愚。愿陪丹凤辇，率舞白云衢。
许坚2,题茅山观,尝恨清风千载郁，洞天今得恣游遨。松楸一色古坛静，鸾鹤不来青汉高。茅氏井寒丹已化，玄宗碑断梦仍劳。分明有个长生路，休向红尘叹二毛。
温庭筠,重游圭峰宗密禅师精庐（一作哭卢处士）,百尺青崖三尺坟，微言已绝杳难闻。戴颙今日称居士，支遁他年识领军。暂对杉松如结社，偶同麋鹿自成群。故山弟子空回首，葱岭唯应见宋云。
吴融,凉思,松间小槛接波平，月淡烟沉暑气清。半夜水禽栖不定，绿荷风动露珠倾。
王维,达奚侍郎夫人寇氏挽词二首,束带将朝日，鸣环映牖辰。能令谏明主，相劝识贤人。遗挂空留壁，回文日覆尘。金蚕将画柳，何处更知春。女史悲彤管，夫人罢锦轩。卜茔占二室，行哭度千门。秋日光能淡，寒川波自翻。一朝成万古，松柏暗平原。
戴叔伦,叹葵花,今日见花落，明日见花开。花开能向日，花落委苍苔。自不同凡卉，看时几日回。
林宽,送人归日东,沧溟西畔望，一望一心摧。地即同正朔，天教阻往来。波翻夜作电，鲸吼昼为雷。门外人参径，到时花几开。
韦应物,送榆次林明府,无嗟千里远，亦是宰王畿。策马雨中去，逢人关外稀。邑传榆石在，路绕晋山微。别思方萧索，新秋一叶飞。
NA,天祐中江南童谣,东海鲤鱼飞上天。
张蠙,哭建州李员外,诗名不易出，名出又何为。捷到重科早，官终一郡卑。素风无后嗣，遗迹有生祠。自罢羊公市，溪猿哭旧时。
李洞,和寿中丞伤猿,遗挂朱栏锁半寻，清声难买恨黄金。悬崖接果今何在，浅井窥星影已沉。归宅叶铺曾睡石，入朝灯照旧啼林。小山罢绕随湘客，高树休升对岳禽。天竺省怜伤倍切，亲知宽和思难任。相门恩重无由报，竟托仙郎日夜吟。
韩愈,送石洪处士赴河阳幕得起字,长把种树书，人云避世士。忽骑将军马，自号报恩子。风云入壮怀，泉石别幽耳。钜鹿师欲老，常山险犹恃。岂惟彼相忧，固是吾徒耻。去去事方急，酒行可以起。
刘威,伤曾秀才马,买得龙媒越水濆，轻桃细杏色初分。秋归未过阳关日，夜魄忽销阴塞云。吴练已知随影没，朔风犹想带嘶闻。临轩振策休惆怅，坐致烟霄只在君。
齐己,谢人墨,珍重岁寒烟，携来路几千。只应真典诰，消得苦磨研。正色浮端砚，精光动蜀笺。因君强濡染，舍此即忘筌。
王昌龄,听弹风入松阕赠杨补阙,商风入我弦，夜竹深有露。弦悲与林寂，清景不可度。寥落幽居心，飕飗青松树。松风吹草白，溪水寒日暮。声意去复还，九变待一顾。空山多雨雪，独立君始悟。
张祜,李夫人词,延年不语望三星，莫说夫人上涕零。争奈世间惆怅在，甘泉宫夜看图形。
张乔,吊前水部贾员外,笼中江海禽，日夕有归心。魏阙长谣久，吴山独往深。别时群木落，终处乱猿吟。李白坟前路，溪僧送入林。
罗邺,白角簟,叠玉骈珪巧思长，露华烟魄让清光。休摇雉尾当三伏，似展龙鳞在一床。高价不唯标越绝，冷纹疑似卧潇湘。杜陵他日重归去，偏称醉眠松桂堂。
元稹,村花晚（庚寅）,三春已暮桃李伤，棠梨花白蔓菁黄。村中女儿争摘将，插刺头鬓相夸张。田翁蚕老迷臭香，晒暴gqgQ熏衣裳。非无后秀与孤芳，奈尔千株万顷之茫茫。天公此意何可量，长教尔辈时节长。
严维,赠万经,万公长慢世，昨日又隳官。纵酒真彭泽，论诗得建安。家山伯禹穴，别墅小长干。辄有时人至，窗前白眼看。
无名氏,谒见日将至双阙,晓色临双阙，微臣礼位陪。远惊龙凤睹，谁识冕旒开。蔼蔼千年盛，颙颙万国来。天文标日月，时令布云雷。迥出黄金殿，全分白玉台。雕虫意何取，瞻恋不知回。
张瀛,赠琴棋僧歌,我尝听师法一说，波上莲花水中月。不垢不净是色空，无法无空亦无灭。我尝听师禅一观，浪溢鳌头蟾魄满。河沙世界尽空空，一寸寒灰冷灯畔。我又听师琴一抚，长松唤住秋山雨。弦中雅弄若铿金，指下寒泉流太古。我又听师棋一著，山顶坐沈红日脚。阿谁称是国手人，罗浮道士赌却鹤，输却药。法怀斟下红霞丹，束手不敢争头角。
李商隐,谑柳,已带黄金缕，仍飞白玉花。长时须拂马，密处少藏鸦。眉细从他敛，腰轻莫自斜。玳梁谁道好，偏拟映卢家。
李峤,槐,暮律移寒火，春宫长旧栽。叶生驰道侧，花落凤庭隈。烈士怀忠触，鸿儒访业来。何当赤墀下，疏干拟三台。
牟融,寄张源,咫尺西江路，悲欢暂莫闻。青年俱未达，白社独离群。曲径荒秋草，衡茅掩夕曛。相思不相见，愁绝赋停云。
李端,宴伊东岸,晴洲无远近，一树一潭春。芳草留归骑，朱樱掷舞人。空花对酒落，小翠隔林新。竟日皆携手，何由遇此辰。
NA,杂曲歌辞·入破第三,三秋大漠冷溪山，八月严霜变草颜。卷旆风行宵渡碛，衔枚电扫晓应还。
岑参,林卧,偶得鱼鸟趣，复兹水木凉。远峰带雨色，落日摇川光。臼中西山药，袖里淮南方。唯爱隐几时，独游无何乡。
裴说,鹿门寺,鹿门山上寺，突兀尽无尘。到此修行者，应非取次人。鸟过惊石磬，日出碍金身。何计生烦恼，虚空是四邻。
温庭筠,和赵嘏题岳寺,疏钟细响乱鸣泉，客省高临似水天。岚翠暗来空觉润，涧茶馀爽不成眠。越僧寒立孤灯外，岳月秋当万木前。张邴宦情何太薄，远公窗外有池莲。
张丛,游东观山,岩岫碧孱颜，灵踪若可攀。楼台烟霭外，松竹翠微间。玉液寒深洞，秋光秀远山。凭君指归路，何处是人寰。
陆龟蒙,渔具诗·鱼梁,能编似云薄，横绝清川口。缺处欲随波，波中先置笱。投身入笼槛，自古难飞走。尽日水滨吟，殷勤谢渔叟。
于鹄,襄阳寒食,烟水初销见万家，东风吹柳万条斜。大堤欲上谁相伴，马踏春泥半是花。
孟郊,大隐坊·赵记室俶在职无事,卑静身后老，高动物先摧。方圆水任器，刚劲木成灰。大道母群物，达人腹众才。时吟尧舜篇，心向无为开。彼隐山万曲，我隐酒一杯。公庭何所有，日日清风来。
吴融,送弟东归,偶持麟笔侍金闺，梦想三年在故溪。祖竹定欺檐雪折，稚杉应拂栋云齐。谩劳筋力趋丹凤，可有文词咏碧鸡。此别更无闲事嘱，北山高处谢猿啼。
白居易,代鹤,我本海上鹤，偶逢江南客。感君一顾恩，同来洛阳陌。洛阳寡族类，皎皎唯两翼。貌是天与高，色非日浴白。主人诚可恋，其奈轩庭窄。饮啄杂鸡群，年深损标格。故乡渺何处，云水重重隔。谁念深笼中，七换摩天翮。
灵准,句,晴看汉水广，秋觉岘山高。
晁采,子夜歌十八首,侬既剪云鬟，郎亦分丝发。觅向无人处，绾作同心结。夜夜不成寐，拥被啼终夕。郎不信侬时，但看枕上迹。何时得成匹，离恨不复牵。金针刺菡萏，夜夜得见莲。相逢逐凉候，黄花忽复香。颦眉腊月露，愁杀未成霜。明窗弄玉指，指甲如水晶。剪之特寄郎，聊当携手行。寄语闺中娘，颜色不常好。含笑对棘实，欢娱须是枣。良会终有时，劝郎莫得怒。姜蘖畏春蚕，要绵须辛苦。醉梦幸逢郎，无奈乌哑哑。中山如有酒，敢借千金价。信使无虚日，玉酝寄盈觥。一年一日雨，底事太多晴。绣房拟会郎，四窗日离离。手自施屏障，恐有女伴窥。相思百馀日，相见苦无期。褰裳摘藕花，要莲敢恨池。金盆盥素手，焚香诵普门。来生何所愿，与郎为一身。花池多芳水，玉杯挹赠郎。避人藏袖里，湿却素罗裳。感郎金针赠，欲报物俱轻。一双连素缕，与郎聊定情。寒风响枯木，通夕不得卧。早起遣问郎，昨宵何以过。得郎日嗣音，令人不可睹。熊胆磨作墨，书来字字苦。轻巾手自制，颜色烂含桃。先怀侬袖里，然后约郎腰。侬赠绿丝衣，郎遗玉钩子。即欲系侬心，侬思著郎体。
罗邺,夏日题远公北阁,危阁压山冈，晴空疑鸟行。胜搜花界尽，响益梵音长。有月堪先到，无风亦自凉。人烟纷绕绕，诸树共苍苍。榻恋高楼语，瓯怜昼茗香。此身闲未得，驱马入残阳。
于鹄,山中访道者（一作入白芝溪寻黄尊师）,触烟入溪口，岸岸唯柽栎。其中尽碧流，十里不通屐。出林山始转，绝径缘峭壁。把藤借行势，侧足凭石脉。gS牙断行处，光滑猿猱迹。忽然风景异，乃到神仙宅。天晴茅屋头，残云蒸气白。隔窗梳发声，久立闻吹笛。抱琴出门来，不顾人间客。山院不洒扫，四时自虚寂。落叶埋长松，出地才数尺。曾读上清经，知注长生籍。愿示不死方，何山有琼液。
欧阳詹,太原旅怀呈薛十八侍御齐十二奉礼,前来称英隽，有食主人鱼。后来曰贤才，又受主人车。伊予亦投刺，恩煦胡凋疏。既睹主人面，复见主人书。餬口百家周。赁庑三月馀。眼见寒序臻，坐送秋光除。西日惄饥肠，北风疾絺裾。升堂有知音，此意当何如。
朱景玄,题吕食新水阁兼寄南商州郎中,丹槛初结构，孤高冠清川。庭临谷中树，檐落山上泉。晓色挂残月，夜声杂繁弦。青春去如水，康乐归何年。
司空图,上元放二雉,婴网虽皆困，搴笼喜共归。无心期尔报，相见莫惊飞。
李白,拟古,融融白玉辉，映我青蛾眉。宝镜似空水，落花如风吹。出门望帝子，荡漾不可期。安得黄鹤羽，一报佳人知。
李昌符,书边事（一作边行书事，一作塞上行）,朔野烟尘起，天军又举戈。阴风向晚急，杀气入秋多。树尽禽栖草，冰坚路在河。汾阳无继者，羌虏肯先和。
卢纶,赴池州拜觐舅氏留上考功郎中舅（时舅氏初贬官池州）,孤贱易蹉跎，其如酷似何。衰荣同族少，生长外家多。别国桑榆在，沾衣血泪和。应怜失行雁，霜霰寄烟波。
崔国辅,采莲曲,玉溆花争发，金塘水乱流。相逢畏相失，并著采莲舟。
真幹,驾幸华清宫,鹰隼风高随草去，旌旗日晚傍山来。
张乔,咏棋子赠弈僧,黑白谁能用入玄，千回生死体方圆。空门说得恒沙劫，应笑终年为一先。
河北士人,寄内诗,握笔题诗易，荷戈征戍难。惯从鸳被暖，怯向雁门寒。瘦尽宽衣带，啼多渍枕檀。试留青黛著，回日画眉看。
杜甫,收京,复道收京邑，兼闻杀犬戎。衣冠却扈从，车驾已还宫。克复成如此，安危在数公。莫令回首地，恸哭起悲风。
贾岛,送人南游,此别天涯远，孤舟泛海中。夜行常认火，帆去每因风。蛮国人多富，炎方语不同。雁飞难度岭，书信若为通。
谭用之,寄许下前管记王侍御,昔年南去得娱宾，顿逊杯前共好春。蚁泛羽觞蛮酒腻，凤衔瑶句蜀笺新。花怜游骑红随辔，草恋征车碧绕轮。别后青青郑南陌，不知风月属何人。
杜牧,朱坡,下杜乡园古，泉声绕舍啼。静思长惨切，薄宦与乖暌。北阙千门外，南山午谷西。倚川红叶岭，连寺绿杨堤。迥野翘霜鹤，澄潭舞锦鸡。涛惊堆万岫，舸急转千溪。眉点萱牙嫩，风条柳幄迷。岸藤梢虺尾，沙渚印麑蹄。火燎湘桃坞，波光碧绣畦。日痕縆翠巘，陂影堕晴霓。蜗壁斓斑藓，银筵豆蔻泥。洞云生片段，苔径缭高低。偃蹇松公老，森严竹阵齐。小莲娃欲语，幽笋稚相携。汉馆留馀趾，周台接故蹊。蟠蛟冈隐隐，班雉草萋萋。树老萝纡组，岩深石启闺。侵窗紫桂茂，拂面翠禽栖。有计冠终挂，无才笔谩提。自尘何太甚，休笑触藩羝。
王昌龄,题灞池二首,腰镰欲何之，东园刈秋韭。世事不复论，悲歌和樵叟。开门望长川，薄暮见渔者。借问白头翁，垂纶几年也。
耿湋,晚夏即事临南居,何须学从宦，其奈本无机。蕙草芳菲歇，青山早晚归。广庭馀落照，高枕对闲扉。树色迎秋老，蝉声过雨稀。艰难逢事异，去就与时违。遥忆衡门外，苍苍三径微。
张蠙,送徐州薛尚书,上将出儒中，论诗拟立功。州从禹后别，军自汉来雄。远驿销寒日，严城肃暮空。龙颜有遗庙，犹得奠英风。
李元纮,奉和圣制送张说上集贤学士赐宴（赋得私字）,硕儒延凤沼，金马被鸿私。馔玉趋丹禁，笺花降紫墀。衔恩倾旨酒，鼓舞咏康时。暂觏群书缉，逾昭盛业丕。接筵欣有命，搦管愧无词。自惊一何幸，太阳还及葵。
黄滔,翁文尧以美疹暂滞令公大王益得异礼观今日…辄成一章,滋赋諴文侯李盛，终求一袭锦衣难。如何两度还州里，兼借乡人更剩观。
贯休,东阳罹乱后怀王慥使君五首,昨来只对汉诸侯，胜事消磨不自由。裂地鼓鼙军急，连天烽火阵云秋。砍毛淬剑虽无数，歃血为盟不到头。谁为今朝奉明主，使君司户在隋州。只报精兵过大河，东西南北杀人多。可怜白日浑如此，来似蝗虫争奈何。天意岂应容版乱，人心都改太凋讹。不胜惆怅还惆怅，一曲东风月胯歌。为郡无如王使君，一家清冷似云根。货财不入崔洪口，俎豆尝闻夫子言。须发坐成三载雪，黎氓空负二天恩。不堪西望西风起，纵火昆仑谁为论。魄慑魂飞骨亦销，此魂此魄亦难招。黄金白玉家家尽，绣闼雕甍处处烧。惊动乾坤常黯惨，深藏山岳亦倾摇。恭闻国有英雄将，拟把何心答圣朝。不是龚黄覆育才，即须清苦远尘埃。无人与奏吾皇去，致乱唯因酷吏来。刳剥生灵为事业，巧通豪谮作梯媒。令人转忆王夫子，一片真风去不回。
韦应物,寓居沣上精舍，寄于、张二舍人,万木丛云出香阁，西连碧涧竹林园。高斋犹宿远山曙，微霰下庭寒雀喧。道心淡泊对流水，生事萧疏空掩门。时忆故交那得见，晓排阊阖奉明恩。
高铢,和太原张相公山亭怀古,斗石类岩巘，飞流泻潺湲。远壑檐宇际，孤峦雉堞间。何必到海岳，境幽机自闲。兹焉得高趣，高步谢东山。
陆龟蒙,偶作,双眉初出茧，两鬓正藏鸦。自有王昌在，何劳近宋家。
杜荀鹤,塞上,草白河冰合，蕃戎出掠频。戍楼三号火，探马一条尘。战士风霜老，将军雨露新。封侯不由此，何以慰征人。
白居易,舟中晚起,日高犹掩水窗眠，枕簟清凉八月天。泊处或依沽酒店，宿时多伴钓鱼船。退身江海应无用，忧国朝廷自有贤。且向钱唐湖上去，冷吟闲醉二三年。
卢弼,杂曲歌辞·妾薄命,君恩已断尽成空，追想娇欢恨莫穷。长为蕣华光晓日，谁知团扇送秋风。黄金买赋心徒切，清路飞尘信莫通。闲凭玉栏思旧事，几回春暮泣残红。
李涉,奉和九弟渤见寄绝句,忽启新缄吟近诗，诗中韵出碧云词。且喜陟冈愁已散，登舟只恨渡江迟。
姚合,暮春书事,穷巷少芳菲，苍苔一径微。酒醒闻客别，年长送春归。宿愿眠云峤，浮名系锁闱。未因丞相庇，难得脱朝衣。
权审,绝句,得即高歌失即休，多悲多恨谩悠悠。今朝有酒今朝醉，明日愁来明日愁。
齐己,月下作,良夜如清昼，幽人在小庭。满空垂列宿，那个是文星。世界归谁是，心魂向自宁。何当见尧舜，重为造生灵。
戎昱,送王明府入道,何事陶彭泽，明时又挂冠。为耽泉石趣，不惮薜萝寒。轻雪笼纱帽，孤猿傍醮坛。悬悬老松下，金灶夜烧丹。
刘禹锡,伤愚溪三首,溪水悠悠春自来，草堂无主燕飞回。隔帘惟见中庭草，一树山榴依旧开。草圣数行留坏壁，木奴千树属邻家。唯见里门通德榜，残阳寂寞出樵车。柳门竹巷依依在，野草青苔日日多。纵有邻人解吹笛，山阳旧侣更谁过。
白居易,听歌,管妙弦清歌入云，老人合眼醉醺醺。诚知不及当年听，犹觉闻时胜不闻。
无可,送姚明府赴招义县,濠梁古县城，结束赴王程。道路携家去，波涛隔月行。车临芳草下，吏踏落花迎。暮郭山遥见，春洲鸟不惊。风烟谯国远，桑柘楚田平。何以书能化，长淮彻海清。
祖咏,答王维留宿,四年不相见，相见复何为。握手言未毕，却令伤别离。升堂还驻马，酌醴便呼儿。语嘿自相对，安用傍人知。
郑准,江南清明,吴山楚驿四年中，一见清明一改容。旅恨共风连夜起，韶光随酒著人浓。延兴门外攀花别，采石江头带雨逢。无限归心何计是，路边戈甲正重重。
NA,卫先生墓铭,姜师度，更移向南三五步。
元稹,月暗,月暗灯残面墙泣，罗缨斗重知啼湿。真珠帘断蝙蝠飞，燕子巢空萤火入。深殿门重夜漏严，柔年急。君王掌上容一人，更有轻身何处立。
韩偓,社后,社后重阳近，云天澹薄间。目随棋客静，心共睡僧闲。归鸟城衔日，残虹雨在山。寂寥思晤语，何夕款柴关。
石贯,和主司王起（一作和主司酬周侍郎）,重德由来为国生，五朝清显冠公卿。风波久伫济川楫，羽翼三迁出谷莺。绛帐青衿同日贵，春兰秋菊异时荣。孔门弟子皆贤哲，谁料穷儒忝一名。
NA,明器婢诗,独持巾栉掩玄关，小帐无人烛影残。昔日罗衣今化尽，白杨风起陇头寒。
白居易,夜闻筝中弹潇湘送神曲感旧,缥缈巫山女，归来七八年。殷勤湘水曲，留在十三弦。苦调吟还出，深情咽不传。万重云水思，今夜月明前。
陈陶,涂山怀古,落拓书剑晚，清秋鹰正笼。涂山间来上，敬爱如登龙。览古觉神王，翛然天地空。东南更何有，一醉先王风。惟昔放勋世，阴晦彻成洪。皇图化鱼鳖，天道漂无踪。帝乃命舟楫，掇芳儒素中。高陈九州力，百道驱归东。旧物复光明，洪炉再埏熔。经门不私子，足知天下公。亮曰那并生，唐虞禅华虫。兹山朝万国，一赋寰海同。十载有区宇，秋毫皆帝功。垂衣不骄德，子桀如何聋。握发闻礼贤，葺茅见卑宫。凡夫色难事，神圣安能恭。道隐三千年，遗芳播笙镛。当时执圭处，佳气仍童童。海屿俨清庙，天人盛祇供。玄恩及花木，丹谶名崆峒。异代草泽臣，何由树勋庸。尧阶未曾识，谁信平生忠。恨不当际会，预为执鞭僮。劳歌下山去，怀德心无穷。
杜甫,李潮八分小篆歌,苍颉鸟迹既茫昧，字体变化如浮云。陈仓石鼓又已讹，大小二篆生八分。秦有李斯汉蔡邕，中间作者寂不闻。峄山之碑野火焚，枣木传刻肥失真。苦县光和尚骨立，书贵瘦硬方通神。惜哉李蔡不复得，吾甥李潮下笔亲。尚书韩择木，骑曹蔡有邻。开元已来数八分，潮也奄有二子成三人。况潮小篆逼秦相，快剑长戟森相向。八分一字直百金，蛟龙盘拏肉屈强。吴郡张颠夸草书，草书非古空雄壮。岂如吾甥不流宕，丞相中郎丈人行。巴东逢李潮，逾月求我歌。我今衰老才力薄，潮乎潮乎奈汝何。
贯休,送智光禅伯,万事归一衲，曹溪初去寻。从来相狎辈，尽不是知音。乞食林花落，穿云翠巘深。终希重一见，示我祖师心。
白居易,答苏庶子月夜闻家僮奏乐见赠,墙西明月水东亭，一曲霓裳按小伶。不敢邀君无别意，弦生管涩未堪听。
武元衡,奉和圣制重阳日即事,玉烛降寒露，我皇歌古风。重阳德泽展，万国欢娱同。绮陌拥行骑，香尘凝晓空。神都自蔼蔼，佳气助葱葱。律吕阴阳畅，景光天地通。徒然被鸿霈，无以报玄功。
方干,寄谢麟,越国云溪秀发时，蒋京词赋谢麟诗。后来若要知优劣，学圃无过老圃知。
杨德麟,题奉慈寺,日月金轮动，旃檀碧树秋。塔分鸿雁翅，钟挂凤凰楼。
河北士人,代妻答诗（一作女郎葛鸦儿作）,蓬鬓荆钗世所稀，布裙犹是嫁时衣。胡麻好种无人种，合是归时底不归。
杜甫,酬孟云卿,乐极伤头白，更长爱烛红。相逢难衮衮，告别莫匆匆。但恐天河落，宁辞酒盏空。明朝牵世务，挥泪各西东。
李商隐,魏侯第东北楼堂郢叔言别，聊用书所见成篇,暗楼连夜阁，不拟为黄昏。未必断别泪，何曾妨梦魂。疑穿花逶迤，渐近火温黁。海底翻无水，仙家却有村。锁香金屈戌，殢酒玉昆仑。羽白风交扇，冰清月映盆。旧欢尘自积，新岁电犹奔。霞绮空留段，云峰不带根。念君千里舸，江草漏灯痕。
许浑,泛舟寻郁林寺道玄上人遇雨而返因寄,禅扉倚石梯，云湿雨凄凄。草色分松径，泉声咽稻畦。棹移滩鸟没，钟断岭猿啼。入夜花如雪，回舟忆剡溪。
吕岩,汉宫春,横笛声沉，倚危楼红日，江转天斜。黄尘边火澒洞，何处吾家。胎禽怨夜，来乘风、玄露丹霞。先生笑、飞空一剑，东风犹自天涯。情知道山中好，早翠嚣含隐，瑶草新芽。青溪故人信断，梦逐飙车。乾坤星火，归来了、煮石煎沙。回首处，幅巾蒲帐，云边独是桃花。
温庭筠,赠考功卢郎中,白首方辞满，荆扉对渚田。雪中无陋巷，醉后似当年。一笈负山药，两瓶携涧泉。夜来风浪起，何处认渔船。
贯休,士马后见赤松舒道士,满眼尽疮痍，相逢相对悲。乱阶犹未已，一柱若为支。堰茗蒸红枣，看花似好时。不知今日后，吾道竟何之。
司空图,山中,凡鸟爱喧人静处，闲云似妒月明时。世间万事非吾事，只愧秋来未有诗。
段成式,游长安诸寺联句·常乐坊赵景公寺·题约公院,印火荧荧，灯续焰青。七俱胝咒，四阿含经。各录佳语，聊事素屏。丈室安居，延宾不扃。
杨巨源,春日奉献圣寿无疆词十首,文物京华盛，讴歌国步康。瑶池供寿酒，银汉丽宸章。灵雨含双阙，雷霆肃万方。代推仙祚远，春共圣恩长。凤扆临花暖，龙垆旁日香。遥知千万岁，天意奉君王。鸳鹭彤庭际，轩车绮陌前。九城多好色，万井半祥烟。人醉逢尧酒，莺歌答舜弦。花明御沟水，香暖禁城天。赐宴文逾盛，徵歌物更妍。无穷艳阳月，长照太平年。云陛临黄道，天门在碧虚。大明含睿藻，元气抱宸居。戈偃征苗后，诗传宴镐初。年华富仙苑，时哲满公车。化入絪缊大，恩垂涣汗馀。悠然万方静，风俗揖华胥。玉漏飘青琐，金铺丽紫宸。云山九门曙，天地一家春。瑞霭方呈赏，暄风本配仁。岩廊开凤翼，水殿压鳌身。文雅逢明代，欢娱及贱臣。年年未央阙，恩共物华新。垂拱乾坤正，欢心品类同。紫烟含北极，玄泽付东风。珠缀留晴景，金茎直晓空。发生资盛德，交泰让全功。间气登三事，祥光启四聪。遐荒似川水，天外亦朝宗。代是文明昼，春当宴喜时。垆烟添柳重，宫漏出花迟。汉典方宽律，周官正采诗。碧宵传凤吹，红旭在龙旗。造化膺神契，阳和沃圣思。无因随百兽，率舞奉丹墀。睿德符玄化，芳情翊太和。日轮皇鉴远，天仗圣朝多。曙色含金榜，晴光转玉珂。中宫陈广乐，元老进赓歌。莲叶看龟上，桐花识凤过。小臣空击壤，沧海是恩波。物象朝高殿，簪裾溢上京。春当九衢好，天向万方明。乐报箫韶发，杯看沆瀣生。芙蓉丹阙暖，杨柳玉楼晴。阊阖开中禁，衣裳俨太清。南山同圣寿，长对凤凰城。日上苍龙阙，香含紫禁林。晴光五云叠，春色九重深。赏叶元和德，文垂雅颂音。景云随御辇，颢气在宸襟。永保无疆寿，长怀不战心。圣朝多庆赐，琼树粉墙阴。化洽生成遂，功宣动植知。瑞凝三秀草，春入万年枝。凤掖嘉言进，鸳行喜气随。仗临丹地近，衣对碧山垂。渥泽方柔远，聪明本听卑。愿同东观士，长对汉威仪。
姚合,过无可上人院,寥寥听不尽，孤磬与疏钟。烦恼师长别，清凉我暂逢。蚁行经古藓，鹤毳落深松。自想归时路，尘埃复几重。
李峤,屏,洞彻琉璃蔽，威纡屈膝回。锦中云母列，霞上织成开。山水含春动，神仙倒景来。修身兼竭节，谁识作铭才。
耿湋,春日游慈恩寺寄畅当,浮世今何事，空门此谛真。死生俱是梦，哀乐讵关身。远草光连水，春篁色离尘。当从庾中庶，诗客更何人。
潘纬,中秋月,古今逢此夜，共冀泬明。岂是月华别，只应秋气清。影当中土正，轮对八荒平。寻客徒留望，璇玑自有程。
戴叔伦,白苎词,馆娃宫中露华冷，月落啼鸦散金井。吴王扶头酒初醒，秉烛张筵乐清景。美人不眠怜夜永，起舞亭亭乱花影。新裁白苎胜红绡，玉佩珠缨金步摇。回鸾转凤意自娇，银筝锦瑟声相调。君恩如水流不断，但愿年年此同宵。东风吹花落庭树，春色催人等闲去。大家为欢莫延伫，顷刻铜龙报天曙。
窦群,送内弟袁德师,南渡登舟即水仙，西垣有客思悠然。因君相问为官意，不卖毗陵负郭田。
孟郊,舟中喜遇从叔简别后寄上时从叔初擢第归江南郊不从行,一意两片云，暂合还却分。南云乘庆归，北云与谁群。寄声千里风，相唤闻不闻。
温庭筠,河传,江畔，相唤。晓妆鲜，仙景个女采莲。请君莫向那岸边。少年，好花新满船。红袖摇曳逐风软，垂玉腕。肠向柳丝断。浦南归，浦北归。莫知，晚来人已稀。湖上，闲望。雨萧萧，烟浦花桥路遥。谢娘翠蛾愁不销。终朝，梦魂迷晚潮。荡子天涯归棹远，春已晚。莺语空肠断。若耶溪，溪水西。柳堤，不闻郎马嘶。同伴，相唤。杏花稀，梦里每愁依违。仙客一去燕已飞。不归，泪痕空满衣。天际云鸟引情远，春已晚。烟霭渡南苑。雪梅香，柳带长。小娘，转令人意伤。
王昌龄,古意,桃花四面发，桃叶一枝开。欲暮黄鹂啭，伤心玉镜台。清筝向明月，半夜春风来。
刘沧,访友人郊居,登原过水访相如，竹坞莎庭似故居。空塞山当清昼晚，古槐人继绿阴馀。休弹瑟韵伤离思，已有蝉声报夏初。醉唱劳歌翻自叹，钓船渔浦梦难疏。
武元衡,赠歌人（一作赠佳人）,林莺一哢四时春，蝉翼罗衣白玉人。曾逐使君歌舞地，清声长啸翠眉颦。
韩愈,调张籍,李杜文章在，光焰万丈长。不知群儿愚，那用故谤伤。蚍蜉撼大树，可笑不自量。伊我生其后，举颈遥相望。夜梦多见之，昼思反微茫。徒观斧凿痕，不瞩治水航。想当施手时，巨刃磨天扬。垠崖划崩豁，乾坤摆雷硠。惟此两夫子，家居率荒凉。帝欲长吟哦，故遣起且僵。剪翎送笼中，使看百鸟翔。平生千万篇，金薤垂琳琅。仙官敕六丁，雷电下取将。流落人间者，太山一毫芒。我愿生两翅，捕逐出八荒。精诚忽交通，百怪入我肠。刺手拔鲸牙，举瓢酌天浆。腾身跨汗漫，不著织女襄。顾语地上友，经营无太忙。乞君飞霞佩，与我高颉颃。
陆龟蒙,相和歌辞·子夜四时歌四首·夏歌,兰眼抬露斜，莺唇映花老。金龙倾漏尽，玉井敲冰早。
NA,杂曲歌辞·穆护砂,玉管朝朝弄，清歌日日新。折花当驿路，寄与陇头人。
刘长卿,江中对月,空洲夕烟敛，望月秋江里。历历沙上人，月中孤渡水。
杜甫,送李功曹之荆州充郑侍御判官重赠,曾闻宋玉宅，每欲到荆州。此地生涯晚，遥悲水国秋。孤城一柱观，落日九江流。使者虽光彩，青枫远自愁。
韩愈,醉赠张秘书,人皆劝我酒，我若耳不闻。今日到君家，呼酒持劝君。为此座上客，及余各能文。君诗多态度，蔼蔼春空云。东野动惊俗，天葩吐奇芬。张籍学古淡，轩鹤避鸡群。阿买不识字，颇知书八分。诗成使之写，亦足张吾军。所以欲得酒，为文俟其醺。酒味既冷冽，酒气又氛氲。性情渐浩浩，谐笑方云云。此诚得酒意，馀外徒缤纷。长安众富儿，盘馔罗膻荤。不解文字饮，惟能醉红裙。虽得一饷乐，有如聚飞蚊。今我及数子，固无莸与薰。险语破鬼胆，高词媲皇坟。至宝不雕琢，神功谢锄耘。方今向太平，元凯承华勋。吾徒幸无事，庶以穷朝曛。
刘长卿,负谪后登干越亭作,天南愁望绝，亭上柳条新。落日独归鸟，孤舟何处人。生涯投越徼，世业陷胡尘。杳杳钟陵暮，悠悠鄱水春。秦台悲白首，楚泽怨青蘋。草色迷征路，莺声伤逐臣。独醒空取笑，直道不容身。得罪风霜苦，全生天地仁。青山数行泪，沧海一穷鳞。牢落机心尽，惟怜鸥鸟亲。
皎然,山居示灵澈上人,晴明路出山初暖，行踏春芜看茗归。乍削柳枝聊代札，时窥云影学裁衣。身闲始觉隳名是，心了方知苦行非。外物寂中谁似我，松声草色共无机。
武元衡,春日与诸公泛舟,千里雪山开，沱江春水来。驻帆云缥缈，吹管鹤裴回。身外流年驶，尊前落景催。不应归棹远，明月在高台。
顾况,送李山人还玉溪,好鸟共鸣临水树，幽人独欠买山钱。若为种得千竿竹，引取君家一眼泉。
齐己,乱中闻郑谷、吴延保下世,小谏才埋玉，星郎亦逝川。国由多聚盗，天似不容贤。兵火焚诗草，江流涨墓田。长安已涂炭，追想更凄然。
张谓,邵陵作,尝闻虞帝苦忧人，只为苍生不为身。已道一朝辞北阙，何须五月更南巡。昔时文武皆销铄，今日精灵常寂寞。斑竹年来笋自生，白蘋春尽花空落。遥望零陵见旧丘，苍梧云起至今愁。惟馀帝子千行泪，添作潇湘万里流。
虞世南,春夜,春苑月裴回，竹堂侵夜开。惊鸟排林度，风花隔水来。
王昌龄,留别武陵袁丞,皇恩暂迁谪，待罪逢知己。从此武陵溪，孤舟二千里。桃花遗古岸，金涧流春水。谁识马将军，忠贞抱生死。
宋之问,下山歌,下嵩山兮多所思，携佳人兮步迟迟。松间明月长如此，君再游兮复何时。
王建,喻时,去者如弊帷，来者如新衣。鲜华非久长，色落还弃遗。讵知行者夭，岂悟壮者衰。区区未死间，回面相是非。好闻苦不乐，好视忽生疵。乃明万物情，皆逐人心移。古今尽如此，达士将何为。
张说,行从方秀川与刘评事文同宿,方秀美盘游，频年降天罕。水共伊川接，山将阙门断。捧日照恩华，攀云引疲散。野宿霜入帐，孤衾寒不暖。静闻宫漏疏，卧视庭月满。开炉命温酎，中夜发清管。风送关山长，气遒星岁短。寓言情思惬，适兴真意坦。寰中病羁挂，方外嫌纵诞。愿君乐盛时，无嗟带纕缓。
周昙,前汉门·又吟,铜马朱眉满四方，总缘居摄乱天常。因君多少布衣士，不是公卿即帝王。
储嗣宗,长安怀古,祸稔萧墙终不知，生人力屈尽边陲。赤龙已赴东方暗，黄犬徒怀上蔡悲。面缺崩城山寂寂，土埋冤骨草离离。秋风解怨扶苏死，露泣烟愁红树枝。
岑参,宿华阴东郭客舍忆阎防,次舍山郭近，解鞍鸣钟时。主人炊新粒，行子充夜饥。关月生首阳，照见华阴祠。苍茫秋山晦，萧瑟寒松悲。久从园庐别，遂与朋知辞。旧壑兰杜晚，归轩今已迟。
黄滔,辞相府（时蒙堂帖追赴阙）,从汉至唐分五州，谁为将相作诸侯。闽江似镜正堪恋，秦客如蓬难久留。匹马忍辞藩屏去，小才宁副庙堂求。今朝拜别幡幢下，双泪如珠滴不休。
孟郊,终南山下作,见此原野秀，始知造化偏。山村不假阴，流水自雨田。家家梯碧峰，门门锁青烟。因思蜕骨人，化作飞桂仙。
李中,赠朐山孙明府,县庭无事似山斋，满砌青青旋长苔。闲抚素琴曹吏散，自烹新茗海僧来。买将病鹤劳心养，移得闲花用意栽。几度访君留我醉，瓮香皆值酒新开。
羊士谔,山阁闻笛,临风玉管吹参差，山坞春深日又迟。李白桃红满城郭，马融闲卧望京师。
陆龟蒙,送人罢官归茅山,呼僮晓拂鞍，归上大茅端。薄俸虽休入，明霞自足餐。暗霜松粒赤，疏雨草堂寒。又凿中峰石，重修醮月坛。
韦应物,乌引雏,日出照东城，春乌鸦鸦雏和鸣。雏和鸣，羽犹短。巢在深林春正寒，引飞欲集东城暖。群雏缡褷睥睨高，举翅不及坠蓬蒿。雄雌来去飞又引，音声上下惧鹰隼。引雏乌，尔心急急将何如，何得比日搜索雀卵啖尔雏。
王昌龄,秋兴,日暮西北堂，凉风洗修木。著书在南窗，门馆常肃肃。苔草延古意，视听转幽独。或问余所营，刈黍就寒谷。
李涉,与弟渤新罗剑歌,我有神剑异人与，暗中往往精灵语。识者知从东海来，来时一夜因风雨。长河临晓北斗残，秋水露背青螭寒。昨夜大梁城下宿，不借eZ跌光颜看。刃边飒飒尘沙缺，瘢痕半是蛟龙血。雷焕张华久已无，沉冤知向何人说。我有爱弟都九江，一条直气今无双。青光好去莫惆怅，必斩长鲸须少壮。
白居易,郡中闲独，寄微之及崔湖州,少年宾旅非吾辈，晚岁簪缨束我身。酒散更无同宿客，诗成长作独吟人。蘋洲会面知何日，镜水离心又一春。两处也应相忆在，官高年长少情亲。
储光羲,述降圣观,一山尽天苑，一峰开道宫。道花飞羽卫，天鸟游云空。玉殿俯玄水，春旗摇素风。夹门小松柏，覆井新梧桐。自昔大仙下，乃知元化功。神皇作桂馆，此意与天通。
刘驾,皎皎词,皎皎复皎皎，逢时即为好。高秋亦有花，不及当春草。班姬入后宫，飞燕舞东风。青娥中夜起，长叹月明里。
杨发,小园秋兴,谁言帝城里，独作野人居。石磴晴看叠，山苗晚自锄。相惭五秉粟，尚癖一车书。昔日扬雄宅，还无卿相舆。
贾至,赠裴九侍御昌江草堂弹琴,朔风吹疏林，积雪在崖巘。鸣琴草堂响，小涧清且浅。沉吟东山意，欲去芳岁晚。怅望黄绮心，白云若在眼。
贯休,闻大愿和尚顺世三首,王室今如毁，仍闻丧我师。古容图得否，内院去无疑。岳鬼月中哭，松龛雪次隳。直须文五色，始可立高碑。邺卫松杉外，芝兰季孟间。尽希重诏出，只待六龙还。不疾成千古，令焚动四山。感恩终有泪，遥寄水潺潺。师禀尽名卿，孤峰老称情。若游三点外，争把七贤平。苦雾埋空室，啼猿有咽声。今朝益惆怅，曾沐下床迎。
廖融,题伍彬屋壁,圆塘绿水平，鱼跃紫莼生。要路贫无力，深村老退耕。犊随原草远，蛙傍堑篱鸣。拨棹茶川去，初逢谷雨晴。
韩偓,辛酉岁冬十一月随驾幸岐下作,曳裾谈笑殿西头，忽听征铙从冕旒。凤盖行时移紫气，鸾旗驻处认皇州。晓题御服颁群吏，夜发宫嫔诏列侯。雨露涵濡三百载，不知谁拟杀身酬。
王维,郑果州相过,丽日照残春，初晴草木新。床前磨镜客，树下灌园人。五马惊穷巷，双童逐老身。中厨办粗饭，当恕阮家贫。
司空图,寄郑仁规,清才郑小戎，标的贵游中。万里云无侣，三山鹤不笼。香和丹地暖，晚着彩衣风。荣路期经济，唯应在至公。
NA,隐者瘗男铭,神真炼形年未足，化为我子功相续。丞相瘗之刻玄玉，仙路何长死何促。
周昙,春秋战国门·楚怀王,不听陈轸信张仪，六里商於果见欺。既舍黔中西换得，又令生去益堪悲。
朱庆馀,题章正字道正新居（孝标）,独在御楼南畔住，生涯还似旧时贫。全无竹可侵行径，一半花犹属别人。吟处不妨嫌鼓闹，眼前唯称与僧邻。近来渐觉青莎巷，车马过从已有尘。
霍总,关山月,珠珑翡翠床，白皙侍中郎。五日来花下，双童问道傍。到门车马狭，连夜管弦长。每笑东家子，窥他宋玉墙。
白居易,题崔常侍济源庄,谷口谁家住，云扃锁竹泉。主人何处去，萝薜换貂蝉。籍在金闺内，班排玉扆前。诚知忆山水，归得是何年。
张九龄,奉和圣制送十道采访使及朝集使,三年一上计，万国趋河洛。课最力已陈，赏延恩复博。垂衣深共理，改瑟其咸若。首路回竹符，分镳扬木铎。戒程有攸往，诏饯无淹泊。昭晰动天文，殷勤在人瘼。持久望兹念，克终期所托。行矣当自强，春耕庶秋获。
潘唐,下第归宜春酬黄颇饯别,圣代澄清雨露均，独怀惆怅出咸秦。承明未荐相如赋，故国犹惭季子贫。御苑钟声临远水，都门树色背行尘。一从此地曾携手，益羡江头桃李春。
海顺,三不为篇,我欲偃文修武，身死名存。斫石通道，祈井流泉。君肝在内，我身处边。荆轲拔剑，毛遂捧盘。不为则已，为则不然。将恐两虎共斗，势不俱全。永今好，长绝来怨。是以返迹荒径，息影柴门。我欲刺股锥刃，悬头屋梁。书临雪彩，牒映萤光。一朝鹏举，万里鸾翔。纵任才辩，游说君王。高车反邑，衣锦还乡。将恐鸟残以羽，兰折由芳。笼餐讵贵，钩饵难尝。是以高巢林薮，深穴池塘。我欲衒才鬻德，入市趋朝。四众瞻仰，三槐附交。标形引势，身达名超。箱盈绮服，厨富甘肴。讽扬弦管，咏美歌谣。将恐尘栖弱草，露宿危条。无过日旦，靡越风朝。是以还伤乐浅，非惟苦遥。
李白,谢公亭（盖谢脁、范云之所游）,谢公离别处，风景每生愁。客散青天月，山空碧水流。池花春映日，窗竹夜鸣秋。今古一相接，长歌怀旧游。
皎然,宿山寺寄李中丞洪,偶来中峰宿，闲坐见真境。寂寂孤月心，亭亭圆泉影。满山，花落始知静。从他半夜愁猿惊，不废此心长杳冥。
皎然,同李中丞洪水亭夜集,佳人但莫吹参差，正怜月色生酒卮。山公取醉不关我，为爱尊前白鹭鹚。
李群玉,湖阔,楚色笼青草，秋风洗洞庭。夕霏生水寺，初月尽云汀。棹响来空阔，渔歌发杳冥。欲浮阑下艇，一到斗牛星。
韩愈,记梦,夜梦神官与我言，罗缕道妙角与根。挈携陬维口澜翻，百二十刻须臾间。我听其言未云足，舍我先度横山腹。我徒三人共追之，一人前度安不危。我亦平行蹋y槱e，神完骨蹻脚不掉。侧身上视溪谷盲，杖撞玉版声彭fP。神官见我开颜笑，前对一人壮非少。石坛坡陀可坐卧，我手承颏肘拄座。隆楼杰阁磊嵬高，天风飘飘吹我过。壮非少者哦七言，六字常语一字难。我以指撮白玉丹，行且咀噍行诘盘。口前截断第二句，绰虐顾我颜不欢。乃知仙人未贤圣，护短凭愚邀我敬。我能屈曲自世间，安能从汝巢神山。
张万顷,东谿待苏户曹不至,洛阳城东伊水西，千花万竹使人迷。台上柳枝临岸低，门前荷叶与桥齐。日暮待君君不见，长风吹雨过青谿。
岑参,上嘉州青衣山中峰，题惠净上人幽居，寄兵部杨郎中,青衣谁开凿，独在水中央。浮舟一跻攀，侧径缘穹苍。绝顶诣老僧，豁然登上方。诸岭一何小，三江奔茫茫。兰若向西开，峨眉正相当。猿鸟乐钟磬，松萝泛天香。江云入袈裟，山月吐绳床。早知清净理，久乃机心忘。尚以名宦拘，聿来夷獠乡。吾友不可见，郁为尚书郎。早岁爱丹经，留心向青囊。渺渺云智远，幽幽海怀长。胜赏欲与俱，引领遥相望。为政愧无术，分忧幸时康。君子满天朝，老夫忆沧浪。况值庐山远，抽簪归法王。
于鹄,送李明府归别业,寄家丹水边，归去种春田。白发无知己，空山又一年。鹿裘长酒气，茅屋有茶烟。亦拟辞人世，何溪有瀑泉。
罗隐,送刘校书之新安寄吴常侍,野云如火照行尘，会绩溪边去问津。才子省衔非幕客，楚君科第是同人。狂思下国千场醉，病负东堂两度春。他日酒筵应见问，鹿裘渔艇隔朱轮。
王维,送李员外贤郎,少年何处去，负米上铜梁。借问阿戎父，知为童子郎。鱼笺请诗赋，橦布作衣裳。薏苡扶衰病，归来幸可将。
严识玄,相和歌辞·班婕妤,贱妾如桃李，君王若岁时。秋风一已劲，摇落不胜悲。寂寂苍苔满，沉沉绿草滋。荣华非此日，指辇竞何辞。
黄滔,贻林铎,终被春闱屈，低回至白头。寄家僧许岳，钓浦雨移洲。战士曾怜善，豪门不信愁。王孙草还绿，何处拟羁游。
杜牧,秋夕,红烛秋光冷画屏，轻罗小扇扑流萤。天阶夜色凉如水，坐看牵牛织女星。
陆畅,游城东王驸马亭,城外无尘水间松，秋天木落见山容。共寻萧史江亭去，一望终南紫阁峰。
武元衡,秋怀奉寄朱补阙,上苑繁霜降，骚人起恨初。白云深陋巷，衰草遍闲居。暮色秋烟重，寒声牖叶虚。潘生秋思苦，陶令世情疏。已制归田赋，犹陈谏猎书。不知青琐客，投分竟何如。
权德舆,丙寅岁苦贫戏题,清朝起藜床，雪霜对枯篱。家人来告予，今日无晨炊。鹾醯一已整，新炭固难期。厚生彼何人，工拙各异宜。间岁从使檄，亲宾苦川驰。虽非悖而入，与出常相随。吴门与南亩，颇亦持镃基。有时遇丰年，岁计犹不支。颜渊谅贤人，陋巷能自怡。中忆裴子野，泰然倾薄糜。愧非古人心，戚戚愁朝饥。近古犹不及，太上那可希。奈何时风扇，使我正性衰。巧智竞忧劳，展转生浇漓。吾观黄金印，未胜青松枝。粗令有鱼菽，岂复求轻肥。顾惭主家拙，甘使群下嗤。如何致一杯，醉后无所知。
卢象,峡中作,高唐几百里，树色接阳台。晚见江山霁，宵闻风雨来。云从三峡起，天向数峰开。灵境信难见，轻舟那可回。
姚崇,春日洛阳城侍宴,南山开宝历，北渚对芳蹊。的历风梅度，参差露草低。尧樽临上席，舜乐下前溪。任重由来醉，乘酣志转迷。
权德舆,奉和许阁老霁后慈恩寺杏园看花同用花字口号,杏林微雨霁，灼灼满瑶华。左掖期先至，中园景未斜。含毫歌白雪，藉草醉流霞。独限金闺籍，支颐啜茗花。
曹松,吊贾岛二首,先生不折桂，谪去抱何冤。已葬离燕骨，难招入剑魂。旅坟低却草，稚子哭胜猿。冥寞如搜句，宜邀贺监论。青旆低寒水，清笳出晓风。鸟为伤贾傅，马立葬滕公。松柏青山上，城池白日中。一朝今古隔，惟有月明同。
王枢,和严恽落花诗,花落花开人世梦，衰荣闲事且持杯。春风底事轻摇落，何似从来不要开。
姚鹄,晓发（一作赵嘏诗）,旅行宜早发，况复是南归。月影缘山尽，钟声隔浦微。残星萤共失，落叶鸟和飞。去去渡南浦，村中人出稀。
白居易,秦中吟十首·伤友（又云伤苦节士。一作胶漆契）,陋巷孤寒士，出门苦恓恓。虽云志气高，岂免颜色低。平生同门友，通籍在金闺。曩者胶漆契，迩来云雨睽。正逢下朝归，轩骑五门西。是时天久阴，三日雨凄凄。蹇驴避路立，肥马当风嘶。回头忘相识，占道上沙堤。昔年洛阳社，贫贱相提携。今日长安道，对面隔云泥。近日多如此，非君独惨凄。死生不变者，唯闻任与黎。
杜甫,公安送李二十九弟晋肃入蜀，余下沔鄂,正解柴桑缆，仍看蜀道行。樯乌相背发，塞雁一行鸣。南纪连铜柱，西江接锦城。凭将百钱卜，飘泊问君平。
鲍溶,东邻女,双飞鹧鸪春影斜，美人盘金衣上花。身为父母几时客，一生知向何人家。
贺朝,南山（一作贺朝清诗）,湖北雨初晴，湖南山尽见。岩岩石帆影，如得海风便。仙穴茅山峰，彩云时一见。邀君共探此，异箓残几卷。
张柬之,东飞伯劳歌,青田白鹤丹山凤，婺女姮娥两相送。谁家绝世绮帐前，艳粉红脂映宝钿。窈窕玉堂褰翠幕，参差绣户悬珠箔。绝世三五爱红妆，冶袖长裙兰麝香。春去花枝俄易改，可叹年光不相待。
贾岛,怀博陵故人,孤城易水头，不忘旧交游。雪压围棋石，风吹饮酒楼。路遥千万里，人别十三秋。吟苦相思处，天寒水急流。
孟郊,同李益、崔放送王炼师还楼观，兼为群公先营山居,十年白云士，一卷紫芝书。来结崆峒侣，还期缥缈居。霞冠遗彩翠，月帔上空虚。寄谢泉根水，清泠闲有馀。
齐己,和郑谷郎中幽栖之什,谁知闲退迹，门径入寒汀。静倚云僧杖，孤看野烧星。墨沾吟石黑，苔染钓船青。相对唯溪寺，初宵闻念经。
杜甫,壮游,往昔十四五，出游翰墨场。斯文崔魏徒，以我似班扬。七龄思即壮，开口咏凤凰。九龄书大字，有作成一囊。性豪业嗜酒，嫉恶怀刚肠。脱略小时辈，结交皆老苍。饮酣视八极，俗物都茫茫。东下姑苏台，已具浮海航。到今有遗恨，不得穷扶桑。王谢风流远，阖庐丘墓荒。剑池石壁仄，长洲荷芰香。嵯峨阊门北，清庙映回塘。每趋吴太伯，抚事泪浪浪。枕戈忆勾践，渡浙想秦皇。蒸鱼闻匕首，除道哂要章。越女天下白，鉴湖五月凉。剡溪蕴秀异，欲罢不能忘。归帆拂天姥，中岁贡旧乡。气劘屈贾垒，目短曹刘墙。忤下考功第，独辞京尹堂。放荡齐赵间，裘马颇清狂。春歌丛台上，冬猎青丘旁。呼鹰皂枥林，逐兽云雪冈。射飞曾纵鞚，引臂落鹙鶬。苏侯据鞍喜，忽如携葛强。快意八九年，西归到咸阳。许与必词伯，赏游实贤王。曳裾置醴地，奏赋入明光。天子废食召，群公会轩裳。脱身无所爱，痛饮信行藏。黑貂不免敝，斑鬓兀称觞。杜曲晚耆旧，四郊多白杨。坐深乡党敬，日觉死生忙。朱门任倾夺，赤族迭罹殃。国马竭粟豆，官鸡输稻粱。举隅见烦费，引古惜兴亡。河朔风尘起，岷山行幸长。两宫各警跸，万里遥相望。崆峒杀气黑，少海旌旗黄。禹功亦命子，涿鹿亲戎行。翠华拥英岳，螭虎啖豺狼。爪牙一不中，胡兵更陆梁。大军载草草，凋瘵满膏肓。备员窃补衮，忧愤心飞扬。上感九庙焚，下悯万民疮。斯时伏青蒲，廷争守御床。君辱敢爱死，赫怒幸无伤。圣哲体仁恕，宇县复小康。哭庙灰烬中，鼻酸朝未央。小臣议论绝，老病客殊方。郁郁苦不展，羽翮困低昂。秋风动哀壑，碧蕙捐微芳。之推避赏从，渔父濯沧浪。荣华敌勋业，岁暮有严霜。吾观鸱夷子，才格出寻常。群凶逆未定，侧伫英俊翔。
杜甫,八哀诗·故秘书少监武功苏公源明,武功少也孤，徒步客徐兖。读书东岳中，十载考坟典。时下莱芜郭，忍饥浮云巘。负米晚为身，每食脸必泫。夜字照爇薪，垢衣生碧藓。庶以勤苦志，报兹劬劳显。学蔚醇儒姿，文包旧史善。洒落辞幽人，归来潜京辇。射君东堂策，宗匠集精选。制可题未干，乙科已大阐。文章日自负，吏禄亦累践。晨趋阊阖内，足蹋宿昔趼。一麾出守还，黄屋朔风卷。不暇陪八骏，虏庭悲所遣。平生满尊酒，断此朋知展。忧愤病二秋，有恨石可转。肃宗复社稷，得无逆顺辨。范晔顾其儿，李斯忆黄犬。秘书茂松意，溟涨本末浅。青荧芙蓉剑，犀兕岂独剸。反为后辈亵，予实苦怀缅。煌煌斋房芝，事绝万手搴。垂之俟来者，正始征劝勉。不要悬黄金，胡为投乳rP。结交三十载，吾与谁游衍。荥阳复冥莫，罪罟已横罥。呜呼子逝日，始泰则终蹇。长安米万钱，凋丧尽馀喘。战伐何当解，归帆阻清沔。尚缠漳水疾，永负蒿里饯。
刘长卿,送马秀才落第归江南,南客怀归乡梦频，东门怅别柳条新。殷勤斗酒城阴暮，荡漾孤舟楚水春。湘竹旧斑思帝子，江蓠初绿怨骚人。怜君此去未得意，陌上愁看泪满巾。
权德舆,秋闺月,三五二八月如练，海上天涯应共见。不知何处玉楼前，乍入深闺玳瑁筵。露浓香径和愁坐，风动罗帏照独眠。初卷珠帘看不足。斜抱箜篌未成曲。稍映妆台临绮窗，遥知不语泪双双。此时愁望知何极，万里秋天同一色。霭霭遥分陌上光，迢迢对此闺中忆。早晚归来欢宴同，可怜歌吹月明中。此夜不堪肠断绝，愿随流影到辽东。
陆龟蒙,谨和谏议罢郡叙怀六韵,已报东吴政，初捐左契归。天应酬苦节，人不犯寒威。江上思重借，朝端望载饥。紫泥封夜诏，金殿赐春衣。对酒情何远，裁诗思极微。待升熔造日，江海问渔扉。
杜甫,乐游园歌,乐游古园崒森爽，烟绵碧草萋萋长。公子华筵势最高，秦川对酒平如掌。长生木瓢示真率，更调鞍马狂欢赏。青春波浪芙蓉园，白日雷霆夹城仗。阊阖晴开昳荡荡，曲江翠幕排银榜。拂水低徊舞袖翻，缘云清切歌声上。却忆年年人醉时，只今未醉已先悲。数茎白发那抛得，百罚深杯亦不辞。圣朝亦知贱士丑，一物自荷皇天慈。此身饮罢无归处，独立苍茫自咏诗。
于鹄,送张司直入单于（一作送客游边）,若过并州北，谁人不忆家。寒深无伴侣，路尽有平沙。碛冷唯逢雁，天春不见花。莫随征将意，垂老事轻车。
刘长卿,东湖送朱逸人归,山色湖光并在东，扁舟归去有樵风。莫道野人无外事，开田凿井白云中。
郑丹,肃宗挽歌,国以重明受，天从谅闇移。诸侯方北面，白日忽西驰。龙影当泉落，鸿名向庙垂。永言青史上，还见戴无为。
麹信陵,过真律师旧院,寂然秋院闭秋光，过客闲来礼影堂。坚冰销尽还成水，本自无形何足伤。
权德舆,杂言同用离骚体送张评事襄阳觐省,黯离堂兮日晚，俨壶觞兮送远。远水霁兮微明，杜蘅秀兮白芷生。波泫泫兮烟幂幂，凝暮色于空碧。纷离念兮随君，溯九江兮经七泽。君之去兮不可留，五彩裳兮木兰舟。
刘长卿,赋得（一作皇甫冉诗，题作春思）,莺啼燕语报新年，马邑龙堆路几千。家住层城临汉苑，心随明月到胡天。机中锦字论长恨，楼上花枝笑独眠。为问元戎窦车骑，何时返旆勒燕然。
耿湋,客行赠人,旅行虽别路，日暮各思归。欲下今朝泪，知君亦湿衣。
齐己,荆门秋日寄友人,青溪知不远，白首要难归。空想烟云里，春风鸾鹤飞。谁论传法偈，自补坐禅衣。未谢侯门去，寻常即掩扉。
赵嘏,送李蕴赴郑州因献卢郎中俶,仆射陂西想到时，满川晴色见旌旗。马融闲卧笛声远，王粲醉吟楼影移。几日赋诗秋水寺，经年草诏白云司。唯君此去人多羡，却是恩深自不知。
厍狄履温,夏晚初霁南省寓直用馀字（时兼尚书郎节度判官）,薄宦因时泰，凉宵寓直初。沉沉仙阁闭，的的暗更徐。霁色连空上，炎氛入夜除。星回南斗落，月度北窗虚。待漏残灯照，含芳袭气馀。寐来冠不解，奏罢草仍书。幕府惭良策，明曹愧散樗。命轻徒有报，义重更难疏。燕厦欣成托，鹓行滥所如。晨趋当及早，复此戒朝车。
贯休,寄西山胡汾,待价欲要君，山前独灌园。虽然不识面，要且已消魂。鹿睡红霞影，泉淋白石门。伊余心更苦，何日共深论。
李山甫,贫女,平生不识绣衣裳，闲把荆钗亦自伤。镜里只应谙素貌，人间多自信红妆。当年未嫁还忧老，终日求媒即道狂。两意定知无说处，暗垂珠泪湿蚕筐。
李益,答广宣供奉问兰陵居,居北有朝路，居南无住人。劳师问家第，山色是南邻。
罗邺,驾蜀回,上皇西幸却归秦，花木依然满禁春。唯有贵妃歌舞地，月明空殿锁香尘。
储光羲,升天行贻卢六健,真人居阆风，时奏清商音。听者即王母，泠泠和瑟琴。坐对三花枝，行随五云阴。天长昆仑小，日久蓬莱深。上由玉华宫，下视首阳岑。神州亦清净，要自有浮沉。恻恻苦哉行，呱呱游子吟。庐山逢若士，思欲化黄金。雨雪没太山，谁能无归心。逍遥在云汉，可以来相寻。
贯休,横吹曲辞·入塞曲,单于烽火动，都护去天涯。别赐黄金甲，亲临白玉墀。塞垣须静谧，师旅审安危。定远条支宠，如今胜古时。方见将军贵，分明对冕旒。圣恩如远被，狂虏不难收。臣节唯期死，功勋敢望侯。终辞修里第，从此出皇州。百里精兵动，参差便渡辽。如何好白日，亦照此天骄。远树深疑贼，惊蓬迥似雕。凯歌何日唱，碛路共天遥。
郑谷,投时相十韵,何以保孤危，操修自不知。众中常杜口，梦里亦吟诗。失计辞山早，非才得仕迟。薄冰安可履，暗室岂能欺。勤苦流萤信，吁嗟宿燕知。残钟残漏晓，落叶落花时。故旧寒门少，文章外族衰。此生多轗轲，半世足漂离。省署随清品，渔舟爽素期。恋恩休未遂，双鬓渐成丝。
裴潾,前相国赞皇公早葺平泉山居暂还憩…十四首奉寄,动复有原，进退有期。用在得正，明以知微。夫惟哲人，会且有归。静固胜热，安每虑危。将憩于盘，止亦先机。植爱在根，钟福有兆。珠潜巨海，玉蕴昆峤。披室生白，照夜成昼。挥翰飞文，入侍左右。出纳帝命，弘兹在宥。历难求试，执宪成风。四镇咸乂，三阶以融。捧日柱天，造膝纳忠。建储固本，树屏息戎。彼狐彼鼠，窒穴扫踪。我力或屈，我躬莫污。三黜如饴，三起惟惧。再宾为宠，一麾为饫。昔在治繁，常思归去。今则合契，行斯中虑。有凤自南，亦翙其羽。好姱佳丽，于伊之浒。五彩含章，九苞合矩。佩仁服义，鸣中律吕。我来思卷，薄言遵渚。凿龙中辟，伊原古奔。下有秘洞，豁起石门。竹涧水横，松架雪屯。岫环如壁，岩虚若轩。朝昏含景，夏凊冬温。南溪回舟，西岭望竦。水远如空，山微似巃。二室峰连，四山骈耸。五女乍欹，玉华独踊。云翔日耀，如戴如拱。飞泉挂空，如决天浔。万仞悬注，直贯潭心。月正中央，洞见浅深。群山无影，孤鹤时吟。我啸我歌，或眺或临。鸟之在巢，风起林摇。退翔城颠，翠虬扪天。雨止雪旋，亦息于渊。人皆知进，我独止焉。人皆务明，我独晦焉。邈矣其山，默矣其泉。寝丘之田，土山之上。孙既贻谋，谢亦遐想。俭则为福，华固难长。宁若我心，一泉一壤。造适为足，超然孤赏。其风自西，言发帝庭。飘彼黄素，堕于山楹。公拜稽首，靡敢受荣。宸严再临，俾抚百城。恋此莫处，星言其征。公昔南迈，我不及睹。言旋旧观，莫获安语。今则不遑，载鶱载举。离忧莫写，欢好曷叙。怆矣东望，泣涕如雨。山嵇之旧，刘卢之恩。举世莫尚，惟公是敦。哀我蠢蠢，念我谆谆。振此铩翮，扇之腾翻。斯德未报，只誓子孙。迢迢秦塞，南望吴门。对酒不饮，设琴不援。何以代面，寄之濡翰。何以写怀，诗以足言。无密玉音，以慰我魂。
杜甫,晨雨,小雨晨光内，初来叶上闻。雾交才洒地，风逆旋随云。暂起柴荆色，轻沾鸟兽群。麝香山一半，亭午未全分。
陆龟蒙,春思二首,竹外麦烟愁漠漠，短翅啼禽飞魄魄。此时忆著千里人，独坐支颐看花落。江南酒熟清明天，高高绿旆当风悬。谁家无事少年子，满面落花犹醉眠。
高適,独孤判官部送兵,饯君嗟远别，为客念周旋。征路今如此，前军犹眇然。出关逢汉壁，登陇望胡天。亦是封侯地，期君早着鞭。
李颀,归至旧任，酬袁赞府见赠,巴路千山秋水上，江村独树夕阳时。
王之涣,凉州词二首,黄河远上白云间，一片孤城万仞山。羌笛何须怨杨柳，春光不度玉门关。单于北望拂云堆，杀马登坛祭几回。汉家天子今神武，不肯和亲归去来。
张祜,舞,荆台呈妙舞，云雨半罗衣。袅袅腰疑折，褰褰袖欲飞。雾轻红踯躅，风艳紫蔷薇。强许传新态，人间弟子稀。
元稹,芳树,芳树已寥落，孤英尤可嘉。可怜团团叶，盖覆深深花。游蜂竞钻刺，斗雀亦纷拏。天生细碎物，不爱好光华。非无歼殄法，念尔有生涯。春雷一声发，惊燕亦惊蛇。清池养神蔡，已复长虾蟆。雨露贵平施，吾其春草芽。
司空图,偶作,索得身归未保闲，乱来道在辱来顽。留侯万户虽无分，病骨应消一片山。
卢藏用,饯唐州高使君赴任,饯酒临丰树，褰帷出鲁阳。蕙兰春已晚，桐柏路犹长。祖逖方城镇，安期外氏乡。从来二千石，天子命唯良。
萧妃,夜梦,昨日梦君归，贱妾下鸣机。极知意气薄，不著去时衣。故言如梦里，赖得雁书飞。
杜荀鹤,送陈昈归麻川,麻川清见底，似入武陵溪。两岸山相向，三春鸟乱啼。酒旗和柳动，僧屋与云齐。即此吾乡路，怀君梦不迷。
王勃,寒夜思友三首,久别侵怀抱，他乡变容色。月下调鸣琴，相思此何极。云间征思断，月下归愁切。鸿雁西南飞，如何故人别。朝朝翠山下，夜夜苍江曲。复此遥相思，清尊湛芳绿。
岑参,梁州陪赵行军龙冈寺北庭泛舟宴王侍御（得长字）,谁宴霜台使，行军粉署郎。唱歌江鸟没，吹笛岸花香。酒影摇新月，滩声聒夕阳。江钟闻已暮，归棹绿川长。
齐己,谢橘洲人寄橘,洞庭栽种似潇湘，绿绕人家带夕阳。霜裛露蒸千树熟，浪围风撼一洲香。洪崖遣后名何远，陆绩怀来事更长。藏贮待供宾客好，石榴宜称映舟光。
司空图,自河西归山二首,一水悠悠一叶危，往来长恨阻归期。乡关不是无华表，自为多惊独上迟。水阔风惊去路危，孤舟欲上更迟迟。鹤群长扰三珠树，不借人间一只骑。
贾岛,行次汉上,习家池沼草萋萋，岚树光中信马蹄。汉主庙前湘水碧，一声风角夕阳低。
刘长卿,送薛据宰涉县（自永乐主簿陟状，寻复选受此官）,故人河山秀，独立风神异。人许白眉长，天资青云器。雄辞变文名，高价喧时议。下笔盈万言，皆合古人意。一从负能名，数载犹卑位。宝剑诚可用，烹鲜是虚弃。昔闻在河上，高卧自无事。几案终日闲，蒲鞭使人畏。顷因岁月满，方谢风尘吏。颂德有舆人，荐贤逢八使。栖鸾往已屈，驯雀今可嗣。此道如不移，云霄坐应致。县前漳水绿，郭外晋山翠。日得谢客游，时堪陶令醉。前期今尚远，握手空宴慰。驿路疏柳长，春城百花媚。裴回白日隐，暝色含天地。一鸟向灞陵，孤云送行骑。夫君多述作，而我常讽味。赖有琼瑶资，能宽别离思。槐阴覆堂殿，苔色上阶砌。鸟倦自归飞，云闲独容cV。既将慕幽绝，兼欲看定慧。遇物忘世缘，还家懒生计。无生妄已息，有妄心可制。心镜常虚明，时人自沦翳。
卢仝,小妇吟,小妇欲入门，隈门匀红妆。大妇出门迎，正顿罗衣裳。门边两相见，笑乐不可当。夫子于傍聊断肠，小妇哆et上高堂。开玉匣，取琴张。陈金罍，酌满觞。愿言两相乐，永与同心事我郎。夫子于傍剩欲狂。珠帘风度百花香，翠帐云屏白玉床。啼鸟休啼花莫笑，女英新喜得娥皇。
李白,秋山寄卫尉张卿及王征君,何以折相赠，白花青桂枝。月华若夜雪，见此令人思。虽然剡溪兴，不异山阴时。明发怀二子，空吟招隐诗。
梁锽,名姝咏,阿娇年未多，弱体性能和。怕重愁拈镜，怜轻喜曳罗。临津双洛浦，对月两嫦娥。独有荆王殿，时时暮雨过。
孟郊,同从叔简酬卢殷少府,梅尉吟楚声，竹风为凄清。深虚冰在性，高洁云入情。借水洗闲貌，寄蕉书逸名。羞将片石文，斗此双琼英。
隐峦,逢老人,路逢一老翁，两鬓白如雪。一里二里行，四回五回歇。
郭郧,寒食寄李补阙,兰陵士女满晴川，郊外纷纷拜古埏。万井闾阎皆禁火，九原松柏自生烟。人间后事悲前事，镜里今年老去年。介子终知禄不及，王孙谁肯一相怜。
皇甫冉,送魏十六还苏州,秋夜深深北送君，阴虫切切不堪闻。归舟明日毗陵道，回首姑苏是白云。
李商隐,池边,玉管葭灰细细吹，流莺上下燕参差。日西千绕池边树，忆把枯条撼雪时。
齐己,咏茶》）园林将向夕，风雨更吹花。（以下见《吟窗杂录》）相思坐溪石，□□□山风。夕照背高台，残钟残角催。（《落照》）五老峰前相见时，两无言语各扬眉。高人爱惜藏岩里，白bv封题寄火前。（《咏茶》，见《三山老人语录,春晴游寺客，花落闭门僧。香传天下口，贵火前名。角开香满室，炉动绿凝铛。
周繇,津头望白水,晴江暗涨岸吹沙，山畔船冲树杪斜。城郭半淹桥市闹，鹭鸶缭绕入人家。
陆龟蒙,杂曲歌辞·别离曲,丈夫非无泪，不洒离别间。仗剑对尊酒，耻为游子颜。蝮蛇一螫手，壮士疾解腕。所思在功名，离别何足叹。
施肩吾,贫客吟,l6毯敝衣无处结，寸心耿耿如刀切。今朝欲泣泉客珠，及到盘中却成血。
柳宗元,乐府杂曲·鼓吹铙歌·靖本邦,本邦伊晋，惟时不靖。根柢之摇，枝叶攸病。守臣不任，勩于神圣。惟钺之兴，翦焉则定。洪惟我理，式和以敬。群顽既夷，庶绩咸正。皇谟载大，惟人之庆。
王贞白,雨后从陶郎中登庾楼,庾楼逢霁色，夏日欲西曛。虹截半江雨，风驱大泽云。岛边渔艇聚，天畔鸟行分。此景堪谁画，文翁请缀文。
刘长卿,晚泊湘江怀故人,天涯片云去，遥指帝乡忆。惆怅增暮情，潇湘复秋色。扁舟宿何处，落日羡归翼。万里无故人，江鸥不相识。
白居易,独行,暗诵黄庭经在口，闲携青竹杖随身。晚花新笋堪为伴，独入林行不要人。
吕岩,渔父词一十八首·自无忧,学道初从此处修，断除贪爱别娇柔。长守静，处深幽，服气餐霞饱即休。
崔护,五月水边柳,结根挺涯涘，垂影覆清浅。睡脸寒未开，懒腰晴更软。摇空条已重，拂水带方展。似醉烟景凝，如愁月露泫。丝长鱼误恐，枝弱禽惊践。长别几多情，含春任攀搴。
元稹,晴日,多病苦虚羸，晴明强展眉。读书心绪少，闲卧日长时。
于邺,王将军宅夜听歌,朱槛满明月，美人歌落梅。忽惊尘起处，疑有凤飞来。一曲听初彻，几年愁暂开。东南正云雨，不得见阳台。
刘威,闰三月,三年皆一闰，此闰胜常时。莫怪花开晚，都缘春尽迟。节分炎气近，律应蕙风移。梦得成胡蝶，芳菲幸不遗。
李峤,凤,有鸟居丹穴，其名曰凤凰。九苞应灵瑞，五色成文章。屡向秦楼侧，频过洛水阳。鸣岐今日见，阿閤伫来翔。
杜牧,对花微疾不饮，呈坐中诸公,花前虽病亦提壶，数调持觞兴有无。尽日临风羡人醉，雪香空伴白髭须。
徐九皋,送部四镇人往单于别知故,天下今无事，云中独未宁。忝驱更戍卒，方远送边庭。马饮长城水，军占太白星。国恩行可报，何必守经营。
李白,送方士赵叟之东平,长桑晓洞视，五藏无全牛。赵叟得秘诀，还从方士游。西过获麟台，为我吊孔丘。念别复怀古，潸然空泪流。
于良史,春山夜月,春山多胜事，赏玩夜忘归。掬水月在手，弄花香满衣。兴来无远近，欲去惜芳菲。南望鸣钟处，楼台深翠微。
徐夤,陈,三惑昏昏中紫宸，万机抛却醉临春。书中不礼隋文帝，井底常携张贵嫔。玉树歌声移入哭，金陵天子化为臣。兵戈半渡前江水，狎客犹闻争酒巡。
冯延巳,早朝,铜壶滴漏初昼，高阁鸡鸣半空。催启五门金锁，犹垂三殿帘栊。阶前御柳摇绿，仗下宫花散红。鸳瓦数行晓日，鸾旗百尺春风。侍臣踏舞重拜，圣寿南山永同。
司马扎,上巳日曲江有感,万花明曲水，车马动秦川。此日不得意，青春徒少年。晴沙下鸥鹭，幽沚生兰荃。向晚积归念，江湖心渺然。
贾岛,寄贺兰朋吉,往往东林下，花香似火焚。故园从小别，夜雨近秋闻。野菜连寒水，枯株簇古坟。泛舟同远客，寻寺入幽云。斜日扉多掩，荒田径细分。相思蝉几处，偶坐蝶成群。会宿曾论道，登高省议文。苦吟遥可想，边叶向纷纷。
无名氏,度世古玄歌,始青之下月与日，两半同升合为一。大如弹丸甘如蜜，出彼玉堂入金室，子若得之慎勿失。
张籍,南归,促促念道路，四支不常宁。行车未及家，天外非尽程。骨肉待我欢，乡里望我荣。岂知东与西，憔悴竟无成。人言苦夜长，穷者不念明。惧离其寝寐，百忧伤性灵。世道多险薄，相劝毕中诚。远游无知音，不如商贾行。达人有常志，愚夫劳所营。旧山行去远，言归乐此生。
陈陶,将进酒,金尊莫倚青春健，龌龊浮生如走电。琴瑟盘倾从世珠，黄泥局泻流年箭。麻姑爪秃瞳子昏，东皇肉角生鱼鳞。灵鳌柱骨半枯朽，骊龙德悔愁耕人。周孔蓍龟久沦没，黄蒿谁认贤愚骨。兔苑词才去不还，兰亭水石空明月。姮娥弄箫香雨收，江滨迸瑟鱼龙愁。灵芝九折楚莲醉，翾风一叹梁庭秋。醁亚蛮觥奉君寿，玉山三献春红透。银鸭金鹅言待谁，隋家岳渎皇家有。珊瑚座上凌香云，凤qV龙炙猩猩唇。芝兰此日不倾倒，南山白石皆贤人。文康调笑麒麟起，一曲飞龙寿天地。
于鹄,游瀑泉寺,日夕寻未遍，古木寺高低。粉壁犹遮岭，朱楼尚隔溪。厨窗通涧鼠，殿迹立山鸡。更有无人处，明朝独向西。
罗隐,秋日怀贾随进士,边寇日骚动，故人音信稀。长缨惭贾谊，孤愤忆韩非。晓匣鱼肠冷，春园鸭掌肥。知君安未得，聊且示忘机。
羊士谔,忆江南旧游二首,山阴道上桂花初，王谢风流满晋书。曾作江南步从事，秋来还复忆鲈鱼。曲水三春弄彩毫，樟亭八月又观涛。金罍几醉乌程酒，鹤舫闲吟把蟹螯。
朱景玄,飞云亭,上结孤圆顶，飞轩出泰清。有时迷处所，梁栋晓云生。
姚合,和元八郎中秋居,圣代无为化，郎中似散仙。晚眠随客醉，夜坐学僧禅。酒用林花酿，茶将野水煎。人生知此味，独恨少因缘。
窦梁宾,雨中看牡丹,东风未放晓泥干，红药花开不奈寒。待得天晴花已老，不如携手雨中看。
戴叔伦,听歌回马上赠崔法曹,秋风里许杏花开，杏树傍边醉客来。共待夜深听一曲，醒人骑马断肠回。
戴叔伦,新别离（一作戎昱诗）,手把杏花枝，未曾经别离。黄昏掩闺后，寂寞心自知。
刘驾,唐乐府十首·送征夫,昔送征夫苦，今送征夫乐。寒衣纵携去，应向归时著。天子待功成，别造凌烟阁。
高骈,途次内黄马病，寄僧舍呈诸友人,官闲马病客深秋，肯学张衡咏四愁。红叶寺多诗景致，白衣人尽酒交游。依违讽刺因行得，淡泊供需不在求。好与高阳结吟社，况无名迹达珠旒。
李商隐,酬崔八早梅有赠兼示之作,知访寒梅过野塘，久留金勒为回肠。谢郎衣袖初翻雪，荀令熏炉更换香。何处拂胸资蝶粉，几时涂额藉蜂黄。维摩一室虽多病，亦要天花作道场。
徐铉,天阙山绝句,散诞爱山客，凄凉怀古心。寒风天阙晚，尽日倚轩吟。
李洞,送人归觐河中,青门冢前别，道路武关西。有寺云连石，无僧叶满溪。河长随鸟尽，山远与人齐。觐省波涛县，寒窗响曙鸡。
贯休,送僧之湖外,去旨趣非常，春风尔莫狂。惟擎一铁钵，旧亦讲金刚。午饭孤烟里，宵禅大石旁。羡师终不及，湘浪渌茫茫。
李煜,捣练子（一名深院月）,深院静，小庭空，断续寒砧断续风。无奈夜长人不寐，数声和月到帘栊。云鬓乱，晚妆残，带恨眉儿远岫攒。斜托香腮春笋懒，为谁和泪倚阑干。
张夫人,诮喜鹊,畴昔鸳鸯侣，朱门贺客多。如今无此事，好去莫相过。
公孙杲,五言赠诸法师,驾鹤排朱雾，乘鸾入紫烟。凌晨味潭菊，薄暮玩峰莲。玉叶低梁下，金飗引窗前。啸傲云霞际，留情鳞羽年。
黄滔,江州夜宴献陈员外,多少欢娱簇眼前，浔阳江上夜开筵。数枝红蜡啼香泪，两面青娥拆瑞莲。清管彻时斟玉醑，碧筹回处掷金船。因知往岁楼中月，占得风流是偶然。
黄损,出山吟,来书初出白云扃，乍蹑秋风马走轻。远近留连分岳色，别离呜咽乱泉声。休将巢许争喧杂，自共伊皋论太平。昨夜细看云色里，进贤星座甚分明。
妙女,别遥见诗,手攀桥柱立，滴泪天河满。
项斯,蛮家,领得卖珠钱，还归铜柱边。看儿调小象，打鼓试新船。醉后眠神树，耕时语瘴烟。不逢寒便老，相问莫知年。
齐己,归雁,塞门春已暖，连影起蘋风。云梦千行去，潇湘一夜空。江人休举网，虏将又虚弓。莫失南来伴，衡阳树即红。
罗隐,寄金吾李荪常侍,西班掌禁兵，兰锜最分明。晓色严天仗，春寒避火城。安危虽已任，韬略即嘉声。请问何功德，壶关寇始平。
王维,双黄鹄歌送别（时为节度判官，在凉州作）,天路来兮双黄鹄，云上飞兮水上宿，抚翼和鸣整羽族。不得已，忽分飞，家在玉京朝紫微，主人临水送将归。悲笳嘹唳垂舞衣，宾欲散兮复相依。几往返兮极浦，尚裴回兮落晖。岸上火兮相迎，将夜入兮边城。鞍马归兮佳人散，怅离忧兮独含情。
无可,兰,兰色结春光，氛氲掩众芳。过门阶露叶，寻泽径连香。畹静风吹乱，亭秋雨引长。灵均曾采撷，纫珮挂荷裳。
吴融,阌乡寓居十首·山禽,碧嶂为家烟外栖，衔红啄翠入芳蹊。可能知我心无定，频袅花枝拂面啼。
杜牧,闻庆州赵纵使君与党项战中箭身死，辄书长句,将军独乘铁骢马，榆溪战中金仆姑。死绥却是古来有，骁将自惊今日无。青史文章争点笔，朱门歌舞笑捐躯。谁知我亦轻生者，不得君王丈二殳。
李山甫,寒食二首,柳带东风一向斜，春阴澹澹蔽人家。有时三点两点雨，到处十枝五枝花。万井楼台疑绣画，九原珠翠似烟霞。年年今日谁相问，独卧长安泣岁华。风烟放荡花披猖，秋千女儿飞短墙。绣袍驰马拾遗翠，锦袖斗鸡喧广场。天地气和融霁色，池台日暖烧春光。自怜尘土无他事，空脱荷衣泥醉乡。
李白,赠僧朝美,水客凌洪波，长鲸涌溟海。百川随龙舟，嘘吸竟安在。中有不死者，探得明月珠。高价倾宇宙，馀辉照江湖。苞卷金缕褐，萧然若空无。谁人识此宝，窃笑有狂夫。了心何言说，各勉黄金躯。
杜甫,诸将五首,汉朝陵墓对南山，胡虏千秋尚入关。昨日玉鱼蒙葬地，早时金碗出人间。见愁汗马西戎逼，曾闪朱旗北斗殷。多少材官守泾渭，将军且莫破愁颜。韩公本意筑三城，拟绝天骄拔汉旌。岂谓尽烦回纥马，翻然远救朔方兵。胡来不觉潼关隘，龙起犹闻晋水清。独使至尊忧社稷，诸君何以答升平。洛阳宫殿化为烽，休道秦关百二重。沧海未全归禹贡，蓟门何处尽尧封。朝廷衮职虽多预，天下军储不自供。稍喜临边王相国，肯销金甲事春农。回首扶桑铜柱标，冥冥氛祲未全销。越裳翡翠无消息，南海明珠久寂寥。殊锡曾为大司马，总戎皆插侍中貂。炎风朔雪天王地，只在忠臣翊圣朝。锦江春色逐人来，巫峡清秋万壑哀。正忆往时严仆射，共迎中使望乡台。主恩前后三持节，军令分明数举杯。西蜀地形天下险，安危须仗出群材。
白居易,寒食日过枣团店,寒食枣团店，春低杨柳枝。酒香留客住，莺语和人诗。困立攀花久，慵行上马迟。若为将此意，前字与僧期。
韦庄,柳谷道中作却寄,马前红叶正纷纷，马上离情断杀魂。晓发独辞残月店，暮程遥宿隔云村。心如岳色留秦地，梦逐河声出禹门。莫怪苦吟鞭拂地，有谁倾盖待王孙。
李端,送路司谏侍从叔赴洪州,郄超本绝伦，得意在芳春。勋业耿家盛，风流荀氏均。声名金作赋，白皙玉为身。敛笏辞天子，乘龟从丈人。度关行且猎，鞍马何躞蹀。猿啸暮应愁，湖流春好涉。浔阳水分送，于越山相接。梅雨细如丝，蒲帆轻似叶。逢风燕不定，值石波先叠。楼见远公庐，船经徐稚业。邑人多秉笔，州吏亦负笈。村女解收鱼，津童能用楫。唯我有荆扉，无成未得归。见君兄弟出，今日自沾衣。
杜甫,旅夜书怀,细草微风岸，危樯独夜舟。星垂平野阔，月涌大江流。名岂文章著，官因老病休。飘飘何所似，天地一沙鸥。
杜甫,宿府,清秋幕府井梧寒，独宿江城蜡炬残。永夜角声悲自语，中天月色好谁看。风尘荏苒音书绝，关塞萧条行路难。已忍伶俜十年事，强移栖息一枝安。
权德舆,送别同用阔字（三韵）,耿耿离念繁，萧萧凉叶脱。缁尘素衣敝，风露秋江阔。想得读书窗，岩花对巾褐。
李世民,执契静三边,执契静三边，持衡临万姓。玉彩辉关烛，金华流日镜。无为宇宙清，有美璇玑正。皎佩星连景，飘衣云结庆。戢武耀七德，升文辉九功。烟波澄旧碧，尘火息前红。霜野韬莲剑，关城罢月弓。钱缀榆天合，新城柳塞空。花销葱岭雪，縠尽流沙雾。秋驾转兢怀，春冰弥轸虑。书绝龙庭羽，烽休凤穴戍。衣宵寝二难，食旰餐三惧。翦暴兴先废，除凶存昔亡。圆盖归天壤，方舆入地荒。孔海池京邑，双河沼帝乡。循躬思励己，抚俗愧时康。元首伫盐梅，股肱惟辅弼。羽贤崆岭四，翼圣襄城七。浇俗庶反淳，替文聊就质。已知隆至道，共欢区宇一。
杜甫,中丞严公雨中垂寄见忆一绝，奉答二绝,雨映行宫辱赠诗，元戎肯赴野人期。江边老病虽无力，强拟晴天理钓丝。何日雨晴云出溪，白沙青石先无泥。只须伐竹开荒径，倚杖穿花听马嘶。
李益,金吾子,绣帐博山炉，银鞍冯子都。黄昏莫攀折，惊起欲栖乌。
裴虔馀,早春残雪,霁日雕琼彩，幽庭减夜寒。梅飘馀片积，日堕晚光残。零落偏依桂，霏微不掩兰。阴林披雾縠，小沼破冰盘。曲槛霜凝砌，疏篁玉碎竿。已闻三径好，犹可访袁安。
黄滔,别友人,莫恨东墙下，频伤命不通。苦心如有感，他日自推公。雨夜扁舟发，花时别酒空。越山烟翠在，终愧卧云翁。
李涉,秋日过员太祝林园,望水寻山二里馀，竹林斜到地仙居。秋光何处堪消日，玄晏先生满架书。
白居易,新秋喜凉,过得炎蒸月，尤宜老病身。衣裳朝不润，枕簟夜相亲。楼月纤纤早，波风袅袅新。光阴与时节，先感是诗人。
方干,石门瀑布,奔倾漱石亦喷苔，此是便随元化来。长片挂岩轻似练，远声离洞咽于雷。气含松桂千枝润，势画云霞一道开。直是银河分派落，兼闻碎滴溅天台。
喻凫,送越州高录事,官曹权纪纲，行李半舟航。浦溆潮来广，川源鸟去长。笋成稽岭岸，莲发镜湖香。泽国还之任，鲈鱼浪得尝。
牟融,寄永平友人,故人千里隔天涯，几度临风动远思。贾谊上书曾伏阙，仲舒陈策欲匡时。高风落落谁同调，往事悠悠我独悲。何日归来话畴昔，一樽重叙旧襟期。朔风猎猎惨寒沙，关月寥寥咽暮笳。放逐一心终去国，驱驰千里未还家。青蝇点玉原非病，沧海遗珠世所嗟。直道未容淹屈久，暂劳踪迹寄天涯。
钱起,送沈仲,天朴非外假，至人常晏如。心期邈霄汉，词律响琼琚。举酒常叹息，无人达子虚。夜光失隋掌，骥騄伏盐车。考室晋山下，归田秦岁初。寒云随路合，落照下城馀。千里还同术，无劳怨索居。
白居易,感情,中庭晒服玩，忽见故乡履。昔赠我者谁，东邻婵娟子。因思赠时语，特用结终始。永愿如履綦，双行复双止。自吾谪江郡，漂荡三千里。为感长情人，提携同到此。今朝一惆怅，反覆看未已。人只履犹双，何曾得相似。可嗟复可惜，锦表绣为里。况经梅雨来，色黯花草死。
NA,杂曲歌辞·水调歌第三,王孙别上绿珠轮，不羡名公乐此身。户外碧潭春洗马，楼前红烛夜迎人。
杨巨源,长安春游,凤城春报曲江头，上客年年是胜游。日暖云山当广陌，天清丝管在高楼。茏葱树色分仙阁，缥缈花香泛御沟。桂壁朱门新邸第，汉家恩泽问酂侯。
黄滔,秋思,碧嶂猿啼夜，新秋雨霁天。谁人爱明月，露坐洞庭船。
钱起,秋霖曲,君不见圣主旰食忧元元，秋风苦雨暗九门。凤凰池里沸泉腾，苍龙阙下生云根。阴精离毕太淹度，倦鸟将归不知树。愁阴惨淡时殷雷，生灵垫溺若寒灰。公卿红粒爨丹桂，黔首白骨封青苔。貂裘玉食张公子，炰炙熏天戟门里。且如歌笑日挥金。应笑禹汤能罪己。鹤鸣蛙跃正及时，豹隐兰凋亦可悲。焉得太阿决屏翳，还令率土见朝曦。
李白,临路歌,大鹏飞兮振八裔，中天摧兮力不济。馀风激兮万世，游扶桑兮挂石袂。后人得之传此，仲尼亡兮谁为出涕。
元稹,酬翰林白学士代书一百韵（此后江陵时作）,昔岁俱充赋，同年遇有司。八人称迥拔，两郡滥相知。逸骥初翻步，鞲鹰暂脱羁。远途忧地窄，高视觉天卑。并入红兰署，偏亲白玉规。近朱怜冉冉，伐木愿偲偲。鱼鲁非难识，铅黄自懒持。心轻马融帐，谋夺子房帷。秀发幽岩电，清澄隘岸陂。九霄排直上，万里整前期。勇赠栖鸾句，惭当古井诗。多闻全受益，择善颇相师。脱俗殊常调，潜工大有为。还醇凭酎酒，运智托围棋。情会招车胤，闲行觅戴逵。僧餐月灯阁，醵宴劫灰池。胜概争先到，篇章竞出奇。输赢论破的，点窜肯容丝。山岫当街翠，墙花拂面枝。莺声爱娇小，燕翼玩逶迤。辔为逢车缓，鞭缘趁伴施。密携长上乐，偷宿静坊姬。僻性慵朝起，新晴助晚嬉。相欢常满目，别处鲜开眉。翰墨题名尽，光阴听话移。绿袍因醉典，乌帽逆风遗。暗插轻筹箸，仍提小屈卮。本弦才一举，下口已三迟。逃席冲门出，归倡借马骑。狂歌繁节乱，醉舞半衫垂。散漫纷长薄，邀遮守隘岐。几遭朝士笑，兼任巷童随。苟务形骸达，浑将性命推。何曾爱官序，不省计家资。忽悟成虚掷，翻然叹未宜。使回耽乐事，坚赴策贤时。寝食都忘倦，园庐遂绝窥。劳神甘戚戚，攻短过孜孜。叶怯穿杨箭，囊藏透颖锥。超遥望云雨，摆落占泉坻。略削荒凉苑，搜求激直词。那能作牛后，更拟助洪基。唱第听鸡集，趋朝忘马疲。内人舆御案，朝景丽神旗。首被呼名姓，多惭冠等衰。千官容眷盼，五色照离披。鹓侣从兹洽，鸥情转自縻。分张殊品命，中外却驱驰。出入称金籍，东西侍碧墀。斗班云汹涌，开扇雉参差。切愧寻常质，亲瞻咫尺姿。日轮光照耀，龙服瑞葳蕤。誓欲通愚謇，生憎效喔咿。佞存真妾妇，谏死是男儿。便殿承偏召，权臣惧挠私。庙堂虽稷契，城社有狐狸。似锦言应巧，如弦数易欺。敢嗟身暂黜，所恨政无毗。谬辱良由此，升腾亦在斯。再令陪宪禁，依旧履阽危。使蜀常绵远，分台更嶮巇。匿奸劳发掘，破党恶持疑。斧刃迎皆碎，盘牙老未萎。乍能还帝笏，讵忍折吾支。虎尾元来险，圭文却类疵。浮荣齐壤芥，闲气咏江蓠。阙下殷勤拜，樽前啸傲辞。飘沈委蓬梗，忠信敌蛮夷。戏诮青云驿，讥题皓发祠。贪过谷隐寺，留读岘山碑。草没章台阯，堤横楚泽湄。野莲侵稻陇，亚柳压城陴。遇物伤凋换，登楼思漫瀰。金攒嫩橙子，瑿泛远鸬鹚。仰竹藤缠屋，苫茆荻补篱。面梨通蒂朽，火米带芒炊。苇笋针筒束，鯾鱼箭羽鬐。芋羹真底可，鲈鲙漫劳思。北渚销魂望，南风著骨吹。度梅衣色渍，食稗马蹄羸。院榷和泥碱，官酤小麹醨。讹音烦缴绕，轻俗丑威仪。树罕贞心柏，畦丰卫足葵。坳洼饶t3矮，游惰压庸缁。病赛乌称鬼，巫占瓦代龟。连阴蛙张王，瘴疟雪治医。我正穷于是，君宁念及兹。一篇从日下，双鲤送天涯。坐捧迷前席，行吟忘结綦。匡床铺错绣，几案踊灵芝。形影同初合，参商喻此离。扇因秋弃置，镜异月盈亏。壮志诚难夺，良辰岂复追。宁牛终夜永，潘鬓去年衰。溟渤深那测，穹苍意在谁。驭方轻騕袅，车肯重辛夷。卧辙希濡沫，低颜受颔颐。世情焉足怪，自省固堪悲。溷鼠虚求洁，笼禽方讶饥。犹胜忆黄犬，幸得早图之。
阎宽,松滋江北阻风,江风久未歇，山雨复相仍。巨浪天涯起，馀寒川上凝。忧人劳夕惕，乡事惫晨兴。远听知音骇，诚哉不可陵。
元稹,张旧蚊帱,逾年间生死，千里旷南北。家居无见期，况乃异乡国。破尽裁缝衣，忘收遗翰墨。独有缬纱帱，凭人远携得。施张合欢榻，展卷双鸳翼。已矣长空虚，依然旧颜色。裴回将就寝，徙倚情何极。昔透香田田，今无魂恻恻。隙穿斜月照，灯背空床黑。达理强开怀，梦啼还过臆。平生贫寡欢，夭枉劳苦忆。我亦距几时，胡为自摧逼。烛蛾焰中舞，茧蚕丛上织。燋烂各自求，他人顾何力。多离因苟合，恶影当务息。往事勿复言，将来幸前识。
郑谷,献大京兆薛常侍能,耻将官业竞前途，自爱篇章古不如。一炷香新开道院，数坊人聚避朝车。纵游藉草花垂酒，闲卧临窗燕拂书。唯有明公赏新句，秋风不敢忆鲈鱼。
灵澈,听莺歌,新莺傍檐晓更悲，孤音清泠啭素枝。口边血出语未尽，岂是怨恨人不知。不食枯桑葚，不衔苦李花。偶然弄枢机，婉转凌烟霞。众雏飞鸣何跼促，自觇游蜂啄枯木。玄猿何事朝夜啼，白鹭长在汀洲宿。黑雕黄鹤岂不高，金笼玉钩伤羽毛。三江七泽去不得，风烟日暮生波涛。飞去来，莫上高城头，莫下空园里。城头鸱乌拾膻腥，空园燕雀争泥滓。愿当结舌含白云，五月六月一声不可闻。
杜甫,夏夜叹,永日不可暮，炎蒸毒我肠。安得万里风，飘飖吹我裳。昊天出华月，茂林延疏光。仲夏苦夜短，开轩纳微凉。虚明见纤毫，羽虫亦飞扬。物情无巨细，自适固其常。念彼荷戈士，穷年守边疆。何由一洗濯，执热互相望。竟夕击刁斗，喧声连万方。青紫虽被体，不如早还乡。北城悲笳发，鹳鹤号且翔。况复烦促倦，激烈思时康。
白居易,横吹曲辞·长安道,花枝缺处青楼开，艳歌一曲酒一杯。美人劝我急行乐，自古朱颜不再来，君不见外州客，长安道，一回来，一回老。
李频,友人话别,论交虽不早，话别且相亲。除却栖禅客，谁非南陌人。半生都返性，终老拟安贫。愿入白云社，高眠自致身。
陈去疾,送林刺史简言之漳州,江树欲含曛，清歌一送君。征骖辞荔浦，别袂暗松云。路狭横柯度，山深坠叶闻。明朝宿何处，未忍醉中分。
郑谷,访题表兄王藻渭上别业,桑林摇落渭川西，蓼水瀰瀰接稻泥。幽槛静来渔唱远，暝天寒极雁行低。浊醪最称看山醉，冷句偏宜选竹题。中表人稀离乱后，花时莫惜重相携。
韩翃,送秘书谢监赴江西使幕,谢监忆山程，辞家万里行。寒衣傍楚色，孤枕宿潮声。小寇不足问，新诗应渐清。府公相待日，引旆出江城。
钱起,东陵药堂寄张道士,木落苍山空，当轩秋水色。清旦振衣坐，永吟意何极。愿言金丹寿，一假鸾凤翼。日夕开真经，言忘心更默。玄都有仙子，采药早相识。烟霞难再期，焚香空叹息。
李贺,相和歌辞·箜篌引,公乎公乎，提壶将焉如。屈平沉湘不足慕，徐衍入海诚为愚。公乎公乎，床有菅席盘有鱼，北里有贤兄，东邻有小姑，陇亩油油黍与葫，瓦甒浊醪蚁浮浮。黍可食，醪可饮，公乎公乎其奈居，被发奔流竟何如？贤兄小姑哭呜呜。
许浑,秋日众哲馆对竹（一作题渚塘馆竹）,萧萧凌雪霜，浓翠异三湘。疏影月移壁，寒声风满堂。卷帘秋更早，高枕夜偏长。忽忆秦溪路，万竿今正凉。
孟郊,悼吴兴汤衡评事,君生霅水清，君殁霅水浑。空令骨肉情，哭得白日昏。大夜不复晓，古松长闭门。琴弦绿水绝，诗句青山存。昔为芳春颜，今为荒草根。独问冥冥理，先儒未曾言。
翁绶,相和歌辞·婕妤怨,谗谤潜来起百忧，朝承恩宠暮仇雠。火烧白玉非因玷，霜翦红兰不待秋。花落昭阳谁共辇，月明长信独登楼。繁华事逐东流水，团扇悲歌万古愁。
韦庄,喻东军,四年龙驭守峨嵋，铁马西来步步迟。五运未教移汉鼎，六韬何必待秦师。几时鸾凤归丹阙，到处乌鸢从白旗。独把一樽和泪酒，隔云遥奠武侯祠。
畅当,九日陪皇甫使君泛江宴赤岸亭,羁旅逢佳节，逍遥忽见招。同倾菊花酒，缓棹木兰桡。平楚堪愁思，长江去寂寥。猿啼不离峡，滩沸镇如潮。举目关山异，伤心乡国遥。徒言欢满座，谁觉客魂消。
韩偓,己巳年正月十二日自沙县抵邵武军将谋抚…偶成一篇,访戴船回郊外泊，故乡何处望天涯。半明半暗山村日，自落自开江庙花。数醆绿醅桑落酒，一瓯香沫火前茶。
于濆,古别离,入室少情意，出门多路岐。黄鹤有归日，荡子无还时。人谁无分命，妾身何太奇。君为东南风，妾作西北枝。青楼邻里妇，终年画长眉。自倚对良匹，笑妾空罗帏。郎本东家儿，妾本西家女。对门中道间，终谓无离阻。岂知中道间，遣作空闺主。自是爱封侯，非关备胡虏。知子去从军，何处无良人。
李贺,杂曲歌辞·十二月乐辞·十一月,宫城团回凛严光，白天碎碎堕琼芳。挝钟高饮千日酒，却天凝寒作君寿。御沟泉合如环素，火井温水在何处。
周昙,春秋战国门·智伯,三国连兵敌就擒，晋阳城下碧波深。风涛撼处看沈赵，舟楫不从翻自沈。
刘禹锡,洛滨病卧户部李侍郎见惠药物谑以文星之句斐然仰谢,隐几支颐对落晖，故人书信到柴扉。周南留滞商山老，星象如今属少微。
韩偓,阻风,平生情趣羡渔师，此日烟江惬所思。肥鳜香粳小艛艓，断肠滋味阻风时。
赵嘏,李先辈擢第东归有赠送（一作薛逢诗）,金榜前头无是非，平人分得一枝归。正怜日暖云飘路，何处宴回风满衣。门掩长淮心更远，渡连芳草马如飞。茂陵自笑犹多病，空有书斋在翠微。
李绅,早渡扬子江（时王璠在浙西）,日冲海浪翻银屋，江转秋波走雪山。青嶂迥开蹲虎戍，碧流潜伏跃龙关。地分吴楚星辰内，水迫沧溟宇宙间。焚却戍船无战伐，使知风教被乌蛮。
李白,横吹曲辞·白鼻騧,银鞍白鼻騧，绿地障泥锦。细雨春风花落时，挥鞭且就胡姬饮。
高峤,晦日宴高氏林亭,飞观写春望，开宴坐汀沙。积溜含苔色，晴空荡日华。歌入平阳第，舞对石崇家。莫虑能骑马，投辖自停车。
罗维,水精环,王室符长庆，环中得水精。任圆循不极，见素质仍贞。信是天然瑞，非因朴斫成。无瑕胜玉美，至洁过冰清。未肯齐珉价，宁同杂佩声。能衔任黄雀，亦欲应时明。
杜牧,宣城赠萧兵曹（一作许浑诗）,桂楫谪湘渚，三年波上春。舟寒句溪雪，衣故洛城尘。客道耻摇尾，皇恩宽犯鳞。花时去国远，月夕上楼频。赊酒不辞病，佣书非为贫。行吟值渔父，坐隐对樵人。紫陌罢双辙，碧潭穷一纶。高秋更南去，烟水是通津。
柳宗元,柳州城西北隅种柑树,手种黄柑二百株，春来新叶遍城隅。方同楚客怜皇树，不学荆州利木奴。几岁开花闻喷雪，何人摘实见垂珠。若教坐待成林日，滋味还堪养老夫。
李频,投京兆府试官任文学先辈,高兴每论诗，非才独见推。应当明试日，不比暗投时。出口人皆信，操心自可知。孤单虽有托，际会别无期。取舍知由己，穷通断在兹。贱身何足数，公道自难欺。泽国违甘旨，渔舟积梦思。长安未归去，为倚鉴妍媸。
贾岛,题竹谷上人院,禅庭高鸟道，回望极川原。樵径连峰顶，石泉通竹根。木深犹积雪，山浅未闻猿。欲别尘中苦，愿师贻一言。
许棠,贞女祠,何穴藏贞骨，荒祠见旧颜。精灵应自在，云雨不相关。落石泉多咽，无风树尽闲。唯疑千古后，为瑞向人间。
陈羽,湘妃怨,舜欲省蛮陬，南巡非逸游。九山沉白日，二女泣沧洲。目极楚云断，恨连湘水流。至今闻鼓瑟，咽绝不胜愁。
张祜,题山水障子,一见秋山色，方怜画手稀。波涛连壁动，云物下檐飞。岭树冬犹发，江帆暮不归。端然是渔叟，相向日依依。
姚合,寄元绪上人,石窗紫藓墙，此世此清凉。研露题诗洁，消冰煮茗香。闲云春影薄，孤磬夜声长。何计休为吏，从师老草堂。
顾况,寄婺州赵使君》）莫言归去无人伴，自有中天月正明。（《送朱拾遗,野人误向人闲老，为谢金华洞里云。
耿湋,奉和第五相公登鄱阳郡城西楼,茂德为邦久，丰貂旧相尊。发生传雨露，均养助乾坤。晓肆登楼目，春销恋阙魂。女墙分吏事，远道启津门。湓浦潮声尽，钟陵暮色繁。夕阳移梦土，芳草接湘源。封内群甿复，兵间百赋存。童牛耕废亩，壕木绕新村。野步渔声溢，荒祠鼓舞喧。高斋成五字，远岫发孤猿。一顾承英达，多荣及子孙。家贫仍受赐，身老未酬恩。属和瑶华曲，堪将系组纶。
刘长卿,惠福寺与陈留诸官茶会（得西字）,到此机事遣，自嫌尘网迷。因知万法幻，尽与浮云齐。疏竹映高枕，空花随杖藜。香飘诸天外，日隐双林西。傲吏方见狎，真僧幸相携。能令归客意，不复还东溪。
司空图,诗品二十四则·纤秾,采采流水，蓬蓬远春。窈窕深谷，时见美人。碧桃满树，风日水滨。柳阴路曲，流莺比邻。乘之愈往，识之愈真。如将不尽，与古为新。
皇甫冉,题画帐二首·远帆,朝见巴江客，暮见巴江客。云帆傥暂停，中路阳台夕。
刘禹锡,畬田行,何处好畬田，团团缦山腹。钻龟得雨卦，上山烧卧木。惊麏走且顾，群雉声咿喔。红焰远成霞，轻煤飞入郭。风引上高岑，猎猎度青林。青林望靡靡，赤光低复起。照潭出老蛟，爆竹惊山鬼。夜色不见山，孤明星汉间。如星复如月，俱逐晓风灭。本从敲石光，遂至烘天热。下种暖灰中，乘阳拆牙孽。苍苍一雨后，苕颖如云发。巴人拱手吟，耕耨不关心。由来得地势，径寸有馀金。
皇甫冉,逢庄纳因赠,世故还相见，天涯共向东。春归江海上，人老别离中。郡吏名何晚，沙鸥道自同。甘泉须早献，且莫叹飘蓬。
鲍溶,山行经樵翁,我心劳我身，远道谁与论。心如木中火，忧至常自燔。披访结恩地，世人轻报恩。女无良媒识，知入何人门。寒日行深山，路由谷中村。田翁樵采熟，男女讴吟喧。借问身命谋，上言愧乾坤。时清公赋薄，力勤地利繁。下念草木年，坐家见重孙。举案馈宾客，糟浆盈陶尊。醉闲鹿裘暖，白发舞轩轩。仰羡太古人，余将破行辕。遑遑问身事，师友难为言。离歌又行去，落日低寒泉。
曹邺,四怨三愁五情诗十二首·五情,野雀空城饥，交交复飞飞。勿怪官仓粟，官仓无空时。
武三思,凝碧池侍宴应制得出水槎,彼木生何代，为槎复几年。欲乘银汉曲，先泛玉池边。拥溜根横岸，沉波影倒悬。无劳问蜀客，此处即高天。
许浑,和崔大夫新广北楼登眺,北望高楼夏亦寒，山重水阔接长安。修梁暗换丹楹小，疏牖全开彩槛宽。风卷浮云披睥睨，露凉明月坠阑干。庾公恋阙怀乡处，目送归帆下远滩。
岑参,暮秋山行,疲马卧长坡，夕阳下通津。山风吹空林，飒飒如有人。苍旻霁凉雨，石路无飞尘。千念集暮节，万籁悲萧晨。鶗鴂昨夜鸣，蕙草色已陈。况在远行客，自然多苦辛。
张蠙,吊孟浩然,每每樵家说，孤坟亦夜吟。若重生此世，应更苦前心。名与襄阳远，诗同汉水深。亲栽鹿门树，犹盖石床阴。
景池,秋夜宿淮口,露白草犹青，淮舟倚岸停。风帆几处客，天地两河星。树静禽眠草，沙寒鹿过汀。明朝谁结伴，直去泛沧溟。
李郢,蝉,饮蝉惊雨落高槐，山蚁移将入石阶。若使秦楼美人见，还应一为拔金钗。
沈廷瑞,寄袁州陈智周,名山相别后，别后会难期。金鼎销红日，丹田老紫芝。访君虽有路，怀我岂无诗。休羡繁华事，百年能几时。
孟郊,杂曲歌辞·伤歌行,众毒蔓贞松，一枝难久荣。岂知黄庭客，仙骨生不成。春色舍芳蕙，秋风绕枯茎。弹琴不成曲，始觉知音倾。馆月改旧照，吊宾写馀情。还舟空江上，波浪送铭旌。
厉玄,从军行,边草旱不春，剑光增野尘。战场收骥尾，清瀚怯龙鳞。帆色起归越，松声厌避秦。几时逢范蠡，处处是通津。
杜牧,栽竹,本因遮日种，却似为溪移。历历羽林影，疏疏烟露姿。萧骚寒雨夜，敲劼晚风时。故国何年到，尘冠挂一枝。
韦应物,城中卧疾，知阎、薛二子屡从邑令饮，因以赠之,车马日萧萧，胡不枉我庐。方来从令饮，卧病独何如。秋风起汉皋，开户望平芜。即此吝音素，焉知中密疏。渴者不思火，寒者不求水。人生羁寓时，去就当如此。犹希心异迹，眷眷存终始。
杜牧,泊松江（一作许浑诗，题作夜泊松江渡寄友人）,清露白云明月天，与君齐棹木兰船。南湖风雨一相失，夜泊横塘心渺然。
孟浩然,与黄侍御北津泛舟,津无蛟龙患，日夕常安流。本欲避骢马，何如同鹢舟。岂伊今日幸，曾是昔年游。莫奏琴中鹤，且随波上鸥。堤缘九里郭，山面百城楼。自顾躬耕者，才非管乐俦。闻君荐草泽，从此泛沧洲。
薛能,夏日蒲津寺居二首,日日闲车马，谁来访此身。一门兼鹤静，四院与僧邻。雨室墙穿溜，风窗笔染尘。空馀气长在，天子用平人。故国有如梦，省来长远游。清晨起闲院，疏雨似深秋。宿寝书棱叠，行吟杖迹稠。天晴岂能出，春暖未更裘。
方干,赠萧山彭少府,作尉孜孜更寒苦，操心至癖不为清。虽将剑鹤支残债，犹有歌篇取盛名。尽拟勤求为弟子，皆将疑义问先生。与君相识因儒术，岁月弥多别有情。
张烜,相和歌辞·婕妤怨,贱妾裁纨扇，初摇明月姿。君王看舞席，坐起秋风时。玉树清御路，金陈翳垂丝。昭阳无分理，愁寂任前期。
李频,江上送从兄群玉校书东游,逍遥蓬阁吏，才子复诗流。坟籍因穷览，江湖却纵游。眠波听戍鼓，饭浦约鱼舟。处处迎高密，先应扫郡楼。
孟郊,自叹,愁与发相形，一愁白数茎。有发能几多，禁愁日日生。古若不置兵，天下无战争。古若不置名，道路无欹倾。太行耸巍峨，是天产不平。黄河奔浊浪，是天生不清。四蹄日日多，双轮日日成。二物不在天，安能免营营。
皎然,铜雀妓,强开尊酒向陵看，忆得君王旧日欢。不觉馀歌悲自断，非关艳曲转声难。
白居易,秋晚,烟景淡濛濛，池边微有风。觉寒蛩近壁，知暝鹤归笼。长貌随年改，衰情与物同。夜来霜厚薄，梨叶半低红。
齐己,谢虚中寄新诗,旧友一千里，新诗五十篇。此文经大匠，不见已多年。趣极同无迹，精深合自然。相思把行坐，南望隔尘烟。
宋之问,经梧州,南国无霜霰，连年见物华。青林暗换叶，红蕊续开花。春去闻山鸟，秋来见海槎。流芳虽可悦，会自泣长沙。
刘言史,乐府杂词三首,紫禁梨花飞雪毛，春风丝管翠楼高。城里万家闻不见，君王试舞郑樱桃。蝉鬓红冠粉黛轻，云和新教羽衣成。月光如雪金阶上，迸却颇梨义甲声。不耐檐前红槿枝，薄妆春寝觉仍迟。梦中无限风流事，夫婿多情亦未知。
韦庄,天仙子,怅望前回梦里期，看花不语苦寻思。露桃宫里小腰枝，眉眼细，鬓云垂，惟有多情宋玉知。深夜归来长酩酊，扶入流苏犹未醒。醺醺酒气麝兰和，惊睡觉，笑呵呵，长笑人生能几何。蟾彩霜华夜不分，天外鸿声枕上闻。绣衾香冷懒重熏，人寂寂，叶纷纷，才睡依前梦见君。梦觉云屏依旧空，杜鹃声咽隔帘栊。玉郎薄幸去无踪，一日日，恨重重，泪界莲腮两线红。金似衣裳玉似身，眼如秋水鬓如云。霞裙月帔一群群，来洞口，望烟分，刘阮不归春日曛。
张九龄,郡中每晨兴辄见群鹤东飞至暮又行列而返…所羡遂赋以诗,云间有数鹤，抚翼意无违。晓日东田去，烟霄北渚归。欢呼良自适，罗列好相依。远集长江静，高翔众鸟稀。岂烦仙子驭，何畏野人机。却念乘轩者，拘留不得飞。
韦应物,和晋陵陆丞早春游望（一作杜审言诗）,独有宦游人，偏惊物候新。云霞出海曙，梅柳渡江春。淑气催黄鸟，晴光照绿蘋。忽闻歌苦调，归思欲沾巾。
皮日休,奉献致政裴秘监,何胤本征士，高情动天地。既无阀阅门，常嫌冠冕累。宰邑著嘉政，为郡留高致。移官在书府，方乐鸳池贵。玉季牧江西，泣之不忍离。舍杖随之去，天下钦高义。乌帽白絺裘，篮舆竹如意。黄菊陶潜酒，青山谢公妓。月槛咏诗情，花溪钓鱼戏。钟陵既方舟，魏阙将结驷。甘求白首闲，不为苍生起。优诏加大监，所以符公议。既为逍遥公，又作鸱夷子。安车悬不出，驷马闲无事。微雨汉陂舟，残日终南骑。富贵尽凌云，何人能至此。猜祸皆及身，何复至如是。贤哉此丈夫，百世一人矣。
韩翃,送江陵元司录,新领州从事，曾为朝大夫。江城竹使待，山路橘官扶。片雨三江道，残秋五叶湖。能令诗思好，楚色与寒芜。
刘兼,寄长安郑员外,屈指良交十四人，隙驹风烛渐为尘。当初花下三秦客，只有天涯二老身。乘醉几同游北内，寻芳多共谒东邻。此时阻隔关山远，月满江楼泪满巾。
李商隐,令狐舍人说昨夜西掖玩月因戏赠,昨夜玉轮明，传闻近太清。凉波冲碧瓦，晓晕落金茎。露索秦宫井，风弦汉殿筝。几时绵竹颂，拟荐子虚名。
吴融,蛱蝶,两两自依依，南园烟露微。住时须并住，飞处要交飞。草浅忧惊吹，花残惜晚晖。长交撷芳女，夜梦远人归。
刘兼,秋夕书怀呈戎州郎中,素律初回枕簟凉，松风飘泊入华堂。谭鸡寂默纱窗静，梦蝶萧条玉漏长。归去水云多阻隔，别来情绪足悲伤。霜砧月笛休相引，只有离襟泪两行。风送秋荷满鼻香，竹声敲玉近虚廊。梦回故国情方黯，月过疏帘夜正凉。菱镜也知移艳态，锦书其奈隔年光。鸾胶处处难寻觅，断尽相思寸寸肠。
杜甫,奉同郭给事汤东灵湫作（骊山温汤之东有龙湫）,东山气鸿濛，宫殿居上头。君来必十月，树羽临九州。阴火煮玉泉，喷薄涨岩幽。有时浴赤日，光抱空中楼。阆风入辙迹，旷原延冥搜。沸天万乘动，观水百丈湫。幽灵斯可佳，王命官属休。初闻龙用壮，擘石摧林丘。中夜窟宅改，移因风雨秋。倒悬瑶池影，屈注苍江流。味如甘露浆，挥弄滑且柔。翠旗澹偃蹇，云车纷少留。箫鼓荡四溟，异香泱漭浮。鲛人献微绡，曾祝沈豪牛。百祥奔盛明，古先莫能俦。坡陀金虾蟆，出见盖有由。至尊顾之笑，王母不肯收。复归虚无底，化作长黄虬。飘飘青琐郎，文彩珊瑚钩。浩歌渌水曲，清绝听者愁。
刘叉,塞上逢卢仝,直到桑干北，逢君夜不眠。上楼腰脚健，怀土眼睛穿。斗柄寒垂地，河流冻彻天。羁魂泣相向，何事有诗篇。
罗邺,上东川顾尚书,轻财重义真公子，长策沈机继武侯。龙节坐持兵十万，可怜三蜀尽无忧。
郑谷,折得梅,寒步江村折得梅，孤香不肯待春催。满枝尽是愁人泪，莫殢朝来露湿来。
李涉,题苏仙宅枯松,几年苍翠在仙家，一旦枝枯类海槎。不如酸涩棠梨树，却占高城独放花。
李白,送友人,青山横北郭，白水绕东城。此地一为别，孤蓬万里征。浮云游子意，落日故人情。挥手自兹去，萧萧班马鸣。
姚合,寄安陆友人,别路在春色，故人云梦中。鸟啼三月雨，蝶舞百花风。烟束远山碧，霞欹落照红。想君登此兴，回首念飘蓬。
徐铉,寄驾部郎中（瞻）,贱子乖慵性，频为省直牵。交亲每相见，多在相门前。君独疏名路，为郎过十年。炎风久成别，南望思悠然。
元结,补乐歌十首·五茎,植植万物兮，滔滔根茎；五德涵柔兮，沨沨而生。其生如何兮秞秞，天下皆自我君兮化成。
李峤,酒,孔坐洽良俦，陈筵几献酬。临风竹叶满，湛月桂香浮。每接高阳宴，长陪河朔游。会从玄石饮，云雨出圆丘。
韩愈,辛卯年雪,元和六年春，寒气不肯归。河南二月末，雪花一尺围。崩腾相排拶，龙凤交横飞。波涛何飘扬，天风吹幡旂。白帝盛羽卫，鬖髿振裳衣。白霓先启途，从以万玉妃。翕翕陵厚载，哗哗弄阴机。生平未曾见，何暇议是非。或云丰年祥，饱食可庶几。善祷吾所慕，谁言寸诚微。
韦应物,咏露珠,秋荷一滴露，清夜坠玄天。将来玉盘上，不定始知圆。
云表,寒食日,寒食悲看郭外春，野田无处不伤神。平原累累添新冢，半是去年来哭人。
顾夐,献衷心,绣鸳鸯帐暖，画孔雀屏欹。人悄悄，月明时。想昔年欢笑，恨今日分离。银釭背，铜漏永，阻佳期。小炉烟细，虚阁帘垂。几多心事，暗地思惟。被娇娥牵役，魂梦如痴。金闺里，山枕上，始应知。
白居易,西湖晚归，回望孤山寺，赠诸客,柳湖松岛莲花寺，晚动归桡出道场。卢橘子低山雨重，棕榈叶战水风凉。烟波澹荡摇空碧，楼殿参差倚夕阳。到岸请君回首望，蓬莱宫在海中央。
周昙,秦门·范增,智士宁为暗主谟，范公曾不读兵书。平生心力为谁尽，一事无成空背疽。
李白,送侯十一,朱亥已击晋，侯嬴尚隐身。时无魏公子，岂贵抱关人。余亦不火食，游梁同在陈。空馀湛卢剑，赠尔托交亲。
刘得仁,晚夏,日夕是西风，流光半已空。山光渐凝碧，树叶即翻红。学浅惭多士，秋成羡老农。谁怜信公道，不泣路岐中。
白居易,伤唐衢二首,自我心存道，外物少能逼。常排伤心事，不为长叹息。忽闻唐衢死，不觉动颜色。悲端从东来，触我心恻恻。伊昔未相知，偶游滑台侧。同宿李翱家，一言如旧识。酒酣出送我，风雪黄河北。日西并马头，语别至昏黑。君归向东郑，我来游上国。交心不交面，从此重相忆。怜君儒家子，不得诗书力。五十著青衫，试官无禄食。遗文仅千首，六义无差忒。散在京洛间，何人为收拾。忆昨元和初，忝备谏官位。是时兵革后，生民正憔悴。但伤民病痛，不识时忌讳。遂作秦中吟，一吟悲一事。贵人皆怪怒，闲人亦非訾。天高未及闻，荆棘生满地。惟有唐衢见，知我平生志。一读兴叹嗟，再吟垂涕泗。因和三十韵，手题远缄寄。致吾陈杜间，赏爱非常意。此人无复见，此诗犹可贵。今日开箧看，蠹鱼损文字。不知何处葬，欲问先歔欷。终去哭坟前，还君一掬泪。
韩思复,祭汾阴乐章,大乐和畅，殷荐明神。一降通感，八变必臻。有求斯应，无德不亲。降灵醉止，休征万人。
权德舆,送宇文文府赴行在,送君当岁暮，斗酒破离颜。车骑拥寒水，雪云凝远山。且安黄绶屈，莫羡白鸥闲。从此图南路，青云步武间。
李贺,相和歌辞·日出行,白日下昆仑，发光如舒丝。徒照葵藿心，不照游子悲。折折黄河曲，日从中央转。旸谷耳曾闻，若木眼不见。奈何铄石，胡为销人。羿弯弓属矢那不中，足令久不得奔，讵教晨光夕昏。
慧宣,奉和窦使君同恭法师咏高僧二首·竺佛图澄,大誓悯涂炭，乘机入生死。中州法既弘，葛陂暴亦止。乳孔光一室，掌镜彻千里。道盛咒莲华，灾生吟棘子。埋石缘虽谢，流沙化方始。
徐凝,和夜题玉泉寺,岁岁云山玉泉寺，年年车马洛阳尘。风清月冷水边宿，诗好官高能几人。
白居易,过温尚书旧庄,白石清泉抛济口，碧幢红旆照河阳。村人都不知时事，犹自呼为处士庄。
李中,怀旧夜吟寄赵杞,长笛声中海月飞，桃花零落满庭墀。魂销事去无寻处，酒醒孤吟不寐时。萱草岂能忘积恨，尺书谁与达相思。悠悠方寸何因解，明日江楼望渺瀰。
林宽,送李员外频之建州,勾践江头月，客星台畔松。为郎久不见，出守暂相逢。鸟泊牵滩索，花空押号钟。远人思化切，休上武夷峰。
元稹,赛神,村落事妖神，林木大如村。事来三十载，巫觋传子孙。村中四时祭，杀尽鸡与豚。主人不堪命，积燎曾欲燔。旋风天地转，急雨江河翻。采薪持斧者，弃斧纵横奔。山深多掩映，仅免鲸鲵吞。主人集邻里，各各持酒樽。庙中再三拜，愿得禾稼存。去年大巫死，小觋又妖言。邑中神明宰，有意效西门。焚除计未决，伺者迭乘轩。庙深荆棘厚，但见狐兔蹲。巫言小神变，可验牛马蕃。邑吏齐进说，幸勿祸乡原。逾年计不定，县听良亦烦。涉夏祭时至，因令修四垣。忧虞神愤恨，玉帛意弥敦。我来神庙下，箫鼓正喧喧。因言遣妖术，灭绝由本根。主人中罢舞，许我重叠论。蜉蝣生湿处，鸱鸮集黄昏。主人邪心起，气焰日夜繁。狐狸得蹊径，潜穴主人园。腥臊袭左右，然后托丘樊。岁深树成就，曲直可轮辕。幽妖尽依倚，万怪之所屯。主人一心好，四面无篱藩。命樵执斤斧，怪木宁遽髡。主人且倾听，再为谕清浑。阿胶在末派，罔象游上源。灵药逡巡尽，黑波朝夕喷。神龙厌流浊，先伐鼍与鼋。鼋鼍在龙穴，妖气常郁温。主人恶淫祀，先去邪与惛。惛邪中人意，蛊祸蚀精魂。德胜妖不作，势强威亦尊。计穷然后赛，后赛复何恩。
白居易,酬卢秘书二十韵（时初奉诏除赞善大夫）,谬历文场选，惭非翰苑才。云霄高暂致，毛羽弱先摧。识分忘轩冕，知归返草莱。杜陵书积蠹，丰狱剑生苔。晦厌鸣鸡雨，春惊震蛰雷。旧恩收坠履，新律动寒灰。凤诏容徐起，鹓行许重陪。衰颜虽拂拭，蹇步尚低徊。睡少钟偏警，行迟漏苦摧。风霜趁朝去，泥雪拜陵回。上感君犹念，傍惭友或推。石顽镌费匠，女丑嫁劳媒。倏忽青春度，奔波白日颓。性将时共背，病与老俱来。闻有蓬壶客，知怀杞梓材。世家标甲第，官职滞麟台。笔尽铅黄点，诗成锦绣堆。尝思豁云雾，忽喜访尘埃。心为论文合，眉因劝善开。不胜珍重意，满袖写琼瑰。
张仲素,塞下曲五首,三戍渔阳再渡辽，騂弓在臂剑横腰。匈奴似若知名姓，休傍阴山更射雕。猎马千行雁几双，燕然山下碧油幢。传声漠北单于破，火照旌旗夜受降。朔雪飘飘开雁门，平沙历乱卷蓬根。功名耻计擒生数，直斩楼兰报国恩。陇水潺湲陇树秋，征人到此泪双流。乡关万里无因见，西戍河源早晚休。阴碛茫茫塞草肥，桔槔烽上暮云飞。交河北望天连海，苏武曾将汉节归。
许棠,忆宛陵旧居,旧忆陵阳北，林园近板桥。江晴帆影满，野迥鹤声遥。岛径通山市，汀扉上海潮。秦城归去梦，夜夜到渔樵。
崔峒,初入集贤院赠李献仁（曾于常山联官）,燕代官初罢，江湖路便分。九迁从命薄，四十幸人闻。迹愧趋丹禁，身曾系白云。何由返沧海，昨日谒明君。
雍陶,途中西望,行行何处散离愁，长路无因暂上楼。唯到高原即西望，马知人意亦回头。
白居易,自感,宴游寝食渐无味，杯酒管弦徒绕身。宾客欢娱僮仆饱，始知官职为他人。
韩偓,离家,八月初长夜，千山第一程。款颜唯有梦，怨泣却无声。祖席诸宾散，空郊匹马行。自怜非达识，局促为浮名。
齐己,渚宫西城池上居,城东移锡住城西，绿绕春波引杖藜。翡翠满身衣有异，鹭鸶通体格非低。风摇柳眼开烟小，暖逼兰芽出土齐。犹有幽深不相似，剡溪乘棹入耶溪。
高適,寄孟五少府,秋气落穷巷，离忧兼暮蝉。后时已如此，高兴亦徒然。知君念淹泊，忆我屡周旋。征路见来雁，归人悲远天。平生感千里，相望在贞坚。
白居易,莫走柳条词送别,南陌伤心别，东风满把春。莫欺杨柳弱，劝酒胜于人。
李建勋,尊前,官为将相复何求，世路多端早合休。渐老更知春可惜，正欢唯怕客难留。雨催草色还依旧，晴放花枝始自由。莫厌百壶相劝倒，免教无事结闲愁。
白居易,逢张十八员外籍,旅思正茫茫，相逢此道傍。晓岚林叶暗，秋露草花香。白发江城守，青衫水部郎。客亭同宿处，忽似夜归乡。
黄滔,上李补阙,十洲非暂别，龙尾肯慵登。谏草封山药，朝衣施衲僧。月留江客待，句历钓船征。终恐林栖去，餐霞叶上升。
孟郊,邀花伴（自注，时在朔方）,边地春不足，十里见一花。及时须遨游，日暮饶风沙。
张南容,静女歌,静女乐于静，动合古人则。妙年工诗书，弱岁勤组织。端居愁若痴，谁复理容色。十五坐幽闺，四邻不相识。夭夭邻家子，百花装首饰。日月淇上游，笑人不逾阈。河水自浊济自清，仙台蛾眉秦镜明。为照齐王门下丑，何如汉帝掌中轻。
韦应物,出还,昔出喜还家，今还独伤意。入室掩无光，衔哀写虚位。凄凄动幽幔，寂寂惊寒吹。幼女复何知，时来庭下戏。咨嗟日复老，错莫身如寄。家人劝我餐，对案空垂泪。
权德舆,同陆太祝鸿渐崔法曹载华见萧侍御留后…喜而有作三首,专城书素至留台，忽报张纲揽辔回。共看昨日蝇飞处，并是今朝鹊喜来。鹤发州民拥使车，人人自说受恩初。如今天下无冤气，乞为邦君雪谤书。众人哺啜喜君醒，渭水由来不杂泾。遮莫雪霜撩乱下，松枝竹叶自青青。
申欢,兜玄国怀归诗,风软景和煦，异香馥林塘。登高一长望，信美非吾乡。
马戴,旅次寄贾岛兼简无可上人,相思边草长，回望水连空。雁过当行次，蝉鸣复客中。壮年看即改，羸病计多同。傥宿林中寺，深凭问远公。
刘禹锡,海阳十咏·月窟,溅溅漱幽石，注入团圆处。有如常满杯，承彼清夜露。岩曲月斜照，林寒春晚煦。游人不敢触，恐有蛟龙护。
王维,济上四贤咏·成文学,宝剑千金装，登君白玉堂。身为平原客，家有邯郸娼。使气公卿坐，论心游侠场。中年不得意，谢病客游梁。
陆龟蒙,开元杂题七首·舞马,月窟龙孙四百蹄，骄骧轻步应金鞞。曲终似要君王宠，回望红楼不敢嘶。
赵嘏,陪韦中丞宴扈都头花园（一作楚州宴花楼）,门下烟横载酒船，谢家携客醉华筵。寻花偶坐将军树，饮水方重刺史天。几曲艳歌春色里，断行高鸟暮云边。分明听得舆人语，愿及行春更一年。
骆宾王,秋日送别,寂寥心事晚，摇落岁时秋。共此伤年发，相看惜去留。当歌应破涕，哀命返穷愁。别后能相忆，东陵有故侯。
陈陶,子规思,春山杜鹃来几日，夜啼南家复北家。野人听此坐惆怅，恐畏踏落东园花。
李端,送友人游蜀,嘉陵天气好，百里见双流。帆影缘巴字，钟声出汉州。绿原春草晚，青木暮猿愁。本是风流地，游人易白头。
白居易,题谢公东山障子,贤愚共在浮生内，贵贱同趋群动间。多见忙时已衰病，少闻健日肯休闲。鹰饥受绁从难退，鹤老乘轩亦不还。唯有风流谢安石，拂衣携妓入东山。
李煜,感怀,又见桐花发旧枝，一楼烟雨暮凄凄。凭阑惆怅人谁会，不觉潸然泪眼低。层城无复见娇姿，佳节缠哀不自持。空有当年旧烟月，芙蓉城上哭蛾眉。
吴融,和寄座主尚书,偶逢戎旅战争日，岂是明时放逐臣。不用裁诗苦惆怅，风雷看起卧龙身。
杜甫,季夏送乡弟韶陪黄门从叔朝谒,令弟尚为苍水使，名家莫出杜陵人。比来相国兼安蜀，归赴朝廷已入秦。舍舟策马论兵地，拖玉腰金报主身。莫度清秋吟蟋蟀，早闻黄阁画麒麟。
崔涂,与友人同怀江南别业,因君话故国，此夕倍依依。旧业临秋水，何人在钓矶。浮名如纵得，沧海亦终归。却是风尘里，如何便息机。
王建,镜听词,重重摩挲嫁时镜，夫婿远行凭镜听。回身不遣别人知，人意丁宁镜神圣。怀中收拾双锦带，恐畏街头见惊怪。嗟嗟eP々下堂阶，独自灶前来跪拜。出门愿不闻悲哀，郎在任郎回未回。月明地上人过尽，好语多同皆道来。卷帷上床喜不定。与郎裁衣失翻正。可中三日得相见，重绣锦囊磨镜面。
刘言史,放萤怨,放萤去，不须留，聚时年少今白头。架中科斗万馀卷，一字千回重照见。青云杳渺不可亲，开囊欲放增馀怨。且逍遥，还酩酊，仲舒漫不窥园井。那将寂寞老病身，更就微虫借光影。欲放时，泪沾裳。冲篱落，千点光。
NA,京兆府语,不立两县令，不坐两少尹。
元稹,晚秋,竹露滴寒声，离人晓思惊。酒醒秋簟冷，风急夏衣轻。寝倦解幽梦，虑闲添远情。谁怜独欹枕，斜月透窗明。
刘长卿,送康判官往新安（一作皇甫冉诗）,不向新安去，那知江路长。猿声近庐霍，水色胜潇湘。驿路收残雨，渔家带夕阳。何须愁旅泊，使者有辉光。
无可,送僧,四海无拘系，行心兴自浓。百年三事衲，万里一枝筇。夜减当晴影，春消过雪踪。白云深处去，知宿在何峰。
郎馀令,晦日宴高氏林亭,三春休晦节，九谷泛年华。半晴馀细雨，全晚澹残霞。尊开疏竹叶，管应落梅花。兴阑相顾起，流水送香车。
王贞白,依韵和幹公题庭中太湖石二首,山立只盈寻，高奇药圃阴。风涛打欲碎，岩穴蛰方深。藓点晴偏绿，蛩藏晓竞吟。岁寒终不变，堪比古人心。徒劳水府寻，宛在玉堂阴。兰圃安虽窄，盆池映转深。山僧来尽爱，诗客见先吟。若是买花者，年年不计心。
储嗣宗,题云阳高少府衙斋,大隐能兼济，轩窗逐胜开。远含云水思，深得栋梁材。吏散山逾静，庭闲鸟自来。更怜幽砌色，秋雨长莓苔。
徐夤,公子行,十五辕门学控弦，六街骑马去如烟。金多倍著牡丹价，发白未知章甫贤。有耳不闻经国事，拜官方买谢恩笺。相如谩说凌云赋，四壁何曾有一钱。
皎然,咏小瀑布,瀑布小更奇，潺湲二三尺。细脉穿乱沙，丛声咽危石。初因智者赏，果会幽人迹。不向定中闻，那知我心寂。
刘禹锡,寄赠小樊,花面丫头十三四，春来绰约向人时。终须买取名春草，处处将行步步随。
项斯,早春题湖上顾氏新居二首,近得水云看，门长侵早开。到时微有雪，行处又无苔。劝酒客初醉，留茶僧未来。每逢晴暖日，唯见乞花栽。门不当官道，行人到亦稀。故从餐后出，方至夜深归。开箧拣书卷，扫床移褐衣。几时同买宅，相近有柴扉。
薛稷,秋日还京陕西十里作,驱车越陕郊，北顾临大河。隔河望乡邑，秋风水增波。西登咸阳途，日暮忧思多。傅岩既纡郁，首山亦嵯峨。操筑无昔老，采薇有遗歌。客游节回换，人生知几何。
杜甫,耳聋,生年鹖冠子，叹世鹿皮翁。眼复几时暗，耳从前月聋。猿鸣秋泪缺，雀噪晚愁空。黄落惊山树，呼儿问朔风。
章碣,城南偶题,谁家朱阁道边开，竹拂栏干满壁苔。野水不知何处去，游人却是等闲来。南山气耸分红树，北阙风高隔紫苔。可惜登临好光景，五门须听鼓声回。
许棠,宿灵山兰若,江心天半寺，一夕万缘空。地出浮云上，星摇积浪中。滴沤垂阁雨，吹桧送帆风。旦夕闻清磬，唯应是钓翁。
施肩吾,杂曲歌辞·壮士行,一斗之胆撑脏腑，如磥之筋碍臂骨。有时误入千人丛，自觉一身横突兀。当今四海无烟尘，胸襟被压不得伸。冻枭残虿我不取，污我匣里青蛇鳞。
李中,蛩,月冷莎庭夜已深，百虫声外有清音。诗情正苦无眠处，愧尔阶前相伴吟。
司空图,浙上重阳,登高唯北望，菊助可明。离恨初逢节，贫居只喜晴。好文时可见，学稼老无成。莫叹关山阻，何当不阻兵。
权德舆,送李处士归弋阳山居（限姓名中用韵）,暂来城市意何如，却忆葛阳溪上居。不惮薄田输井税，自将嘉句著州闾。波翻极浦樯竿出，霜落秋郊树影疏。想到家山无俗侣，逢迎只是坐篮舆。
郑谷,寂寞,江郡人稀便是村，踏青天气欲黄昏。春愁不破还成醉，衣上泪痕和酒痕。
孙元晏,齐·王伦之,豫章太守重词林，图画陈蕃与华歆。更奠子将并孺子，为君千载作知音。
元结,登殊亭作,时节方大暑，试来登殊亭。凭轩未及息，忽若秋气生。主人既多闲，有酒共我倾。坐中不相异，岂恨醉与醒。漫歌无人听，浪语无人惊。时复一回望，心目出四溟。谁能守缨佩，日与灾患并。请君诵此意，令彼惑者听。
李中,秋日登润州城楼,虚楼一望极封疆，积雨晴来野景长。水接海门铺远色，稻连京口发秋香。鸣蝉历历空相续，归鸟翩翩自著行。吟罢倚栏深有思，清风留我到斜阳。
姚合,九日忆砚山旧居,帝里闲人少，谁同把酒杯。砚山篱下菊，今日几枝开。晓角惊眠起，秋风引病来。长年归思切，更值雁声催。
朱庆馀,送李馀及第归蜀,从得高科名转盛，亦言归去满城知。发时谁不开筵送，到处人争与马骑。剑路红蕉明栈阁，巴村绿树荫神祠。乡中后辈游门馆，半是来求近日诗。
元稹,红芍药,芍药绽红绡，巴篱织青琐。繁丝蹙金蕊，高焰当炉火。翦刻彤云片，开张赤霞裹。烟轻琉璃叶，风亚珊瑚朵。受露色低迷，向人娇婀娜。酡颜醉后泣，小女妆成坐。艳艳锦不如，夭夭桃未可。晴霞畏欲散，晚日愁将堕。结植本为谁，赏心期在我。采之谅多思，幽赠何由果。
李峤,海,习坎疏丹壑，朝宗合紫微。三山巨鳌涌，万里大鹏飞。楼写春云色，珠含明月辉。会因添雾露，方逐众川归。
韩仲宣,晦日重宴,凤苑先吹晚，龙楼夕照披。陈遵已投辖，山公正坐池。落日催金奏，飞霞送玉卮。此时陪绮席，不醉欲何为。
朱庆馀,省试晦日与同志昆明池泛舟,故人同泛处，远色望中明。静见沙痕露，微思月魄生。周回馀雪在，浩渺暮云平。戏鸟随兰棹，空波荡石鲸。劫灰难问理，岛树偶知名。自省曾追赏，无如此日情。
张籍,律僧,苦行长不出，清羸最少年。持斋唯一食，讲律岂曾眠。避草每移径，滤虫还入泉。从来天竺法，到此几人传。
鲍防,元日早朝行,乾元发生春为宗，盛德在木斗建东。东方岁星大明宫，南山喜气摇晴空。望云五等舞万玉，献寿一声出千峰。文昌随彩礼乐正，太平下直旌旗红。师旷应律调黄钟，王良运策调时龙。玄冥无事归朔土，青帝放身入朱宫。九韶九变五声里，四方四友一身中。天何言哉乐无穷，广成彭祖为三公。野臣潜随击壤老，日下鼓腹歌可封。
杜牧,赠李秀才（是上公孙子）,骨清年少眼如冰，凤羽参差五色层。天上麒麟时一下，人间不独有徐陵。
慈恩寺沙门,和御制游慈恩寺,皇风扇祇树，至德茂禅林。仙华曜日彩，神幡曳远阴。绮殿笼霞影，飞阁出云心。细草希慈泽，恩光重更深。
崔液,蹋歌词,彩女迎金屋，仙姬出画堂。鸳鸯裁锦袖，翡翠贴花黄。歌响舞分行，艳色动流光。庭际花微落，楼前汉已横。金壶催夜尽，罗袖舞寒轻。乐笑畅欢情，未半著天明。
韦应物,悲故交,白璧众求瑕，素丝易成污。万里颠沛还，高堂已长暮。积愤方盈抱，缠哀忽逾度。念子从此终，黄泉竟谁诉。一为时事感，岂独平生故。唯见荒丘原，野草涂朝露。
李白,秋日与张少府、楚城韦公藏书高斋作,日下空庭暮，城荒古迹馀。地形连海尽，天影落江虚。旧赏人虽隔，新知乐未疏。彩云思作赋，丹壁间藏书。楂拥随流叶，萍开出水鱼。夕来秋兴满，回首意何如。
杜常,华清宫,行尽江南数十程，晓星残月入华清。朝元阁上西风急，都入长杨作雨声。
刘长卿,闻虞沔州有替，将归上都，登汉东城寄赠,淮南摇落客心悲，溳水悠悠怨别离。早雁初辞旧关塞，秋风先入古城池。腰章建隼皇恩赐，露冕临人白发垂。惆怅恨君先我去，汉阳耆老忆旌麾。
虞世南,奉和出颍至淮应令,良晨喜利涉，解缆入淮浔。寒流泛鹢首，霜吹响哀吟。潜鳞波里跃，水鸟浪前沉。邗沟非复远，怅望悦宸襟。
杨巨源,供奉定法师归安南,故乡南越外，万里白云峰。经论辞天去，香花入海逢。鹭涛清梵彻，蜃阁化城重。心到长安陌，交州后夜钟。
李频,寄友人,一别一相见，须臾老此生。客衣寒后薄，山思夜深清。诗近吟何句，髭新白几茎。路岐如昨日，来往梦分明。
马戴,横吹曲辞·出塞,金带连环束战袍，马头冲雪度临洮。卷旗夜劫单于帐，乱斫胡兵缺宝刀。
元结,题孟中丞茅阁,小山为郡城，随水能萦纡。亭亭最高处，今是西南隅。杉大老犹在，苍苍数十株。垂阴满城上，枝叶何扶疏。乃知四海中，遗事谁谓无。及观茅阁成，始觉形胜殊。凭轩望熊湘，云榭连苍梧。天下正炎热，此然冰雪俱。客有在中坐，颂歌复何如。公欲举遗材，如此佳木欤。公方庇苍生，又如斯阁乎。请达谣颂声，愿公且踟蹰。
NA,郊庙歌辞·褒德庙乐章·进德,涂山懿戚，妫汭崇姻。祠筵肇启，祭典方申。礼以备物，乐以感神。用隆敦叙，载穆彝伦。
白居易,寄江南兄弟,分散骨肉恋，趋驰名利牵。一奔尘埃马，一泛风波船。忽忆分手时，悯默秋风前。别来朝复夕，积日成七年。花落城中池，春深江上天。登楼东南望，鸟灭烟苍然。相去复几许，道里近三千。平地犹难见，况乃隔山川。
司空曙,雪二首,乐游春苑望鹅毛，宫殿如星树似毫。漫漫一川横渭水，太阳初出五陵高。王屋南崖见洛城，石龛松寺上方平。半山槲叶当窗下，一夜曾闻雪打声。
NA,武后明堂乐章·登歌,礼崇宗祀，志表严禋。笙镛合奏，文物维新。敬遵茂典，敢择良辰。絜诚斯著，奠谒方申。
上官昭容,驾幸三会寺应制,释子谈经处，轩臣刻字留。故台遗老识，残简圣皇求。驻跸怀千古，开襟望九州。四山缘塞合，二水夹城流。宸翰陪瞻仰，天杯接献酬。太平词藻盛，长愿纪鸿休。
鱼玄机,题任处士创资福寺,幽人创奇境，游客驻行程。粉壁空留字，莲宫未有名。凿池泉自出，开径草重生。百尺金轮阁，当川豁眼明。
冯延巳,菩萨蛮,金波远逐行云去，疏星时作银河渡。花影卧秋千，更长人不眠。玉筝弹未彻，凤髻黄钗脱。忆梦翠蛾低，微风吹绣衣。画堂昨夜西风过，绣帘时拂朱门锁。惊梦不成云，双蛾枕上颦。金炉烟袅袅，烛暗纱窗晓。残日尚弯环，玉筝和泪弹。梅花吹入谁家笛，行云半夜凝空碧。欹枕不成眠，关山人未还。声随幽怨绝，空断澄霜月。月影下重檐，轻风花满帘。回廊远砌生秋草，梦魂千里青门道。鹦鹉怨长更，碧笼金锁横。罗帏中夜起，霜月清如水。玉露不成圆，宝筝悲断弦。娇鬟堆枕钗横凤，溶溶春水杨花梦。红烛泪阑干，翠屏烟浪寒。锦壶催画箭，玉佩天涯远。和泪试严妆，落梅飞夜霜。西风袅袅凌歌扇，秋期正与行云远。花叶脱霜红，流萤残月中。兰闺人在否，千里重楼暮。翠被已销香，梦随寒漏长。沉沉朱户横金锁，纱窗月影随花过。烛泪欲阑干，落梅生晚寒。宝钗横翠凤，千里香屏梦。云雨已荒凉，江南春草长。欹鬟堕髻摇双桨，采莲晚出清江上。顾影约流萍，楚歌娇未成。相逢颦翠黛，笑把珠珰解。家住柳阴中，画桥东复东。
羊士谔,九月十日郡楼独酌,掾史当授衣，郡中稀物役。嘉辰怅已失，残菊谁为惜。棂轩一尊泛，天景洞虚碧。暮节独赏心，寒江鸣湍石。归期北州里，旧友东山客。飘荡云海深，相思桂花白。
上官仪,和太尉戏赠高阳公,薰炉御史出神仙，云鞍羽盖下芝田。红尘正起浮桥路，青楼遥敞御沟前。倾城比态芳菲节，绝世相娇是六年。惯是洛滨要解珮，本是河间好数钱。翠钗照耀衔云发，玉步逶迤动罗袜。石榴绞带轻花转，桃枝绿扇微风发。无情拂袂欲留宾，讵恨深潭不可越。天津一别九秋长，岂若随闻三日香。南国自然胜掌上，东家复是忆王昌。
刘乙,山中早起,鸡调扶桑枝，秋空隐少微。阔云霞并曜，高日月争辉。若厥开天道，同初发帝机。以言当代事，闲辟紫宸扉。
滕传胤,赠人,平生才不足，立身信有馀。自叹无大故，君子莫相疏。
陆龟蒙,奉和袭美赠魏处士五贶诗·诃陵尊,鱼骼匠成尊，犹残海浪痕。外堪欺玳瑁，中可酌昆仑。水绕苔矶曲，山当草阁门。此中醒复醉，何必问乾坤。
裴说,庐山瀑布,静景凭高望，光分翠嶂开。嶮飞千尺雪，寒扑一声雷。过去云冲断，旁来烧隔回。何当住峰下，终岁绝尘埃。
白居易,问刘十九,绿蚁新醅酒，红泥小火垆。晚来天欲雪，能饮一杯无。
马湘,又诗二首,省悟前非一息间，更抛闲事弃尘寰。徒夸美酒如琼液，休恋娇娥似玉颜。含笑谩教情面厚，多愁还使鬓毛斑。云中幸有堪归路，无限青山是我山。何用烧丹学驻颜，闹非城市静非山。时人若觅长生药，对景无心是大还。
李益,八月十五夜宣上人独游安国寺山庭院步人迟…乘兴联句,九重城接天花界，三五秋生一夜风。行听漏声云散后，遥闻天语月明中。含凉阁迥通仙掖，承露盘高出上宫。谁问独愁门外客，清谈不与此宵同。
高蟾,晚思,虞泉冬恨由来短，杨叶春期分外长。惆怅浮生不知处，明朝依旧出沧浪。
孟郊,灞上轻薄行,长安无缓步，况值天景暮。相逢灞浐间，亲戚不相顾。自叹方拙身，忽随轻薄伦。常恐失所避，化为车辙尘。此中生白发，疾走亦未歇。
李建勋,题魏坛二首,不遇至真传道要，曾看真诰亦何为。旧碑经乱沈荒涧，灵篆因耕出故基。蛙黾自喧浇药井，牛羊闲过放生池。萧条夕景空坛畔，朽桧枝斜绿蔓垂。一寻遗迹到仙乡，云鹤沈沈思渺茫。丹井岁深生草木，芝田春废卧牛羊。雨淋残画摧荒壁，鼠引饥蛇落坏梁。薄暮欲归仍伫立，菖蒲风起水泱泱。
张籍,怀友,人生有行役，谁能如草木。别离感中怀，乃为我桎梏。百年受命短，光景良不足。念我别离者，愿怀日月促。平地施道路，车马往不复。空知为良田，秋望禾黍熟。端居无俦侣，日夜祷耳目。立身难自觉，常恐忧与辱。穷贱无闲暇，疾痛多嗜欲。我思携手人，逍遥任心腹。
张籍,吴楚歌词,庭前春鸟啄林声，红夹罗襦缝未成。今朝社日停针线，起向朱樱树下行。
沈彬,纳省卷赠为首刘象（第三举）,曾应大中天子举，四朝风月鬓萧疏。不随世祖重携剑，却为文皇再读书。十载战尘销旧业，满城春雨坏贫居。一枝何事于君借，仙桂年年幸有馀。
刘言史,偶题二首,金榜荣名俱失尽，病身为庶更投魑。春娥慢笑无愁色，别向人家舞柘枝。得罪除名谪海头，惊心无暇与身愁。中使不知何处住，家书莫寄向春州。
张轸,舟行旦发,夜帆时未发，同侣暗相催。山晓月初下，江鸣潮欲来。稍分扬子岸，不辨越王台。自客水乡里，舟行知几回。
李白,上清宝鼎诗（前见《东观馀论》，后见《王直方诗话》）,我居清空表，君处红埃中。仙人持玉尺，废君多少才。玉尺不可尽，君才无时休。咽服十二环，奄有仙人房。暮骑紫麟去，海气侵肌凉。赠我累累珠，靡靡明月光。
刘禹锡,令狐相公自天平移镇太原以诗申贺,北都留守将天兵，出入香街宿禁扃。鼙鼓夜闻惊朔雁，旌旗晓动拂参星。孔璋旧檄家家有，叔度新歌处处听。夷落遥知真汉相，争来屈膝看仪刑。
李白,邯郸南亭观妓,歌鼓燕赵儿，魏姝弄鸣丝。粉色艳日彩，舞袖拂花枝。把酒顾美人，请歌邯郸词。清筝何缭绕，度曲绿云垂。平原君安在，科斗生古池。座客三千人，于今知有谁。我辈不作乐，但为后代悲。
李贞白,谒贵公子，不礼，书格子屏风,道格何曾格，言糊又不糊。浑身总是眼，还解识人无。
高蟾,下第出春明门,曾和秋雨驱愁入，却向春风领恨回。深谢灞陵堤畔柳，与人头上拂尘埃。
郑愔,侍宴长宁公主东庄应制,公门袭汉环，主第称秦玉。池架祥鳣序，山吹鸣凤曲。拂席萝薜垂，回舟芰荷触。平阳妙舞处，日暮清歌续。
韩愈,海水,海水非不广，邓林岂无枝。风波一荡薄，鱼鸟不可依。海水饶大波，邓林多惊风。岂无鱼与鸟，巨细各不同。海有吞舟鲸，邓有垂天鹏。苟非鳞羽大，荡薄不可能。我鳞不盈寸，我羽不盈尺。一木有馀阴，一泉有馀泽。我将辞海水，濯鳞清冷池。我将辞邓林，刷羽蒙笼枝。海水非爱广，邓林非爱枝。风波亦常事，鳞鱼自不宜。我鳞日已大，我羽日已修。风波无所苦，还作鲸鹏游。
岑参,送史司马赴崔相公幕（一作无名氏诗，一作李白诗）,峥嵘丞相府，清切凤凰池。羡尔瑶台鹤，高栖琼树枝。归飞晴日好，吟弄惠风吹。正有乘轩乐，初当学舞时。珍禽在罗网，微命若游丝。愿托周南羽，相衔溪水湄。
水神,霅溪夜宴诗（徐处士衍献境会夜宴诗，并简范相国）,珠光龙耀火燑燑，夜接朝云宴渚宫。凤管清吹凄极浦，朱弦间奏冷秋空。论心幸遇同归友，揣分惭无辅佐功。云雨各飞真境后，不堪波上起悲风。
皎然,同颜使君真卿、李侍御萼游法华寺登凤翅山望太湖,双峰开凤翅，秀出南湖州。地势抱郊树，山威增郡楼。正逢周柱史，来会鲁诸侯。缓步凌彩蒨，清铙发飕飗。披云得灵境，拂石临芳洲。积翠遥空碧，含风广泽秋。萧辰资丽思，高论惊精修。何似钟山集，征文及惠休。
杜甫,阆州东楼筵，奉送十一舅往青城县，得昏字,曾城有高楼，制古丹雘存。迢迢百馀尺，豁达开四门。虽有车马客，而无人世喧。游目俯大江，列筵慰别魂。是时秋冬交，节往颜色昏。天寒鸟兽休，霜露在草根。今我送舅氏，万感集清尊。岂伊山川间，回首盗贼繁。高贤意不暇，王命久崩奔。临风欲恸哭，声出已复吞。
贾岛,旅游,此心非一事，书札若为传。旧国别多日，故人无少年。空巢霜叶落，疏牖水萤穿。留得林僧宿，中宵坐默然。
岑参,送薛弁归河东,薛侯故乡处，五老峰西头。归路秦树灭，到乡河水流。看君马首去，满耳蝉声愁。献赋今未售，读书凡几秋。应过伯夷庙，为上关城楼。楼上能相忆，西南指雍州。
崔膺,歌妓,不随暮雨苍江去，且向朝云白雪歌。欲于北阙辞苍海，却望东山愧白云。
孟郊,读经,垂老抱佛脚，教妻读黄经。经黄名小品，一纸千明星。曾读大般若，细感肸蚃听。当时把斋中，方寸抱万灵。忽复入长安，蹴踏日月宁。老方却归来，收拾可丁丁。拂拭尘几案，开函就孤亭。儒书难借索，僧签饶芳馨。驿驿不开手，铿铿闻异铃。得善如焚香，去恶如脱腥。安得颜子耳，曾未如此听。听之何有言，德教贵有形。何言中国外，有国如海萍。海萍国教异，天声各泠泠。安排未定时，心火竞荧荧。将如庶几者，声尽形元冥。
白居易,留题郡斋,吟山歌水嘲风月，便是三年官满时。春为醉眠多闭閤，秋因晴望暂褰帷。更无一事移风俗，唯化州民解咏诗。
钱起,秋夜寄张、韦二主簿,凉夜褰帘好，轻云过月初。碧空河色浅，红叶露声虚。道阻天难问，机忘世易疏。不知双翠凤，栖棘复何如。
顾夐,虞美人,晓莺啼破相思梦，帘卷金泥凤。宿妆犹在酒初醒，翠翘慵整倚云屏，转娉婷。香檀细画侵桃脸，罗袂轻轻敛。佳期堪恨再难寻，绿芜满院柳成阴，负春心。触帘风送景阳钟，鸳被绣花重。晓帏初卷冷烟浓，翠匀粉黛好仪容，思娇慵。起来无语理朝妆，宝匣镜凝光。绿荷相倚满池塘，露清枕簟藕花香，恨悠扬。翠屏闲掩垂珠箔，丝雨笼池阁。露粘红藕咽清香，谢娘娇极不成狂，罢朝妆。小金鸂鶒沈烟细，腻枕堆云髻。浅眉微敛注檀轻，旧欢时有梦魂惊，悔多情。碧梧桐映纱窗晚，花谢莺声懒。小屏屈曲掩青山，翠帏香粉玉炉寒，两蛾攒。颠狂年少轻离别，孤负春时节。画罗红袂有啼痕，魂销无语倚闺门，欲黄昏。深闺春色劳思想，恨共春芜长。黄鹂娇转泥芳妍，杏枝如画倚轻烟，锁窗前。凭阑愁立双蛾细，柳影斜摇砌。玉郎还是不还家，教人魂梦逐杨花，绕天涯。少年艳质胜琼英，早晚别三清。莲冠稳篸钿篦横，飘飘罗袖碧云轻，画难成。迟迟少转腰身袅，翠靥眉心小。醮坛风急杏枝香，此时恨不驾鸾皇，访刘郎。
耿湋,太原送许侍御出幕归东都,昔随刘越石，今日独归时。汾水风烟冷，并州花木迟。荒庭增别梦，野雨失行期。莫向山阳过，邻人夜笛悲。
冯待征,虞姬怨,妾本江南采莲女，君是江东学剑人。逢君游侠英雄日，值妾年华桃李春。年华灼灼艳桃李，结发簪花配君子。行逢楚汉正相持，辞家上马从君起。岁岁年年事征战，侍君帷幕损红颜。不惜罗衣沾马汗，不辞红粉著刀环。相期相许定关中，鸣銮鸣佩入秦宫。谁误四面楚歌起，果知五星汉道雄。天时人事有兴灭，智穷计屈心摧折。泽中马力先战疲，帐下蛾眉。君王是日无神彩，贱妾此时容貌改。拔山意气都已无，渡江面目今何在。终天隔地与君辞，恨似流波无息时。使妾本来不相识，岂见中途怀苦悲。
韩偓,忍笑,宫样衣裳浅画眉，晚来梳洗更相宜。水精鹦鹉钗头颤，举袂佯羞忍笑时。
韦应物,寄冯著,春雷起萌蛰，土壤日已疏。胡能遭盛明，才俊伏里闾。偃仰遂真性，所求惟斗储。披衣出茅屋，盥漱临清渠。吾道亦自适，退身保玄虚。幸无职事牵，且览案上书。亲友各驰骛，谁当访敝庐。思君在何夕，明月照广除。
张九龄,折杨柳,纤纤折杨柳，持此寄情人。一枝何足贵，怜是故园春。迟景那能久，芳菲不及新。更愁征戍客，容鬓老边尘。
杜甫,随章留后新亭会送诸君,新亭有高会，行子得良时。日动映江幕，风鸣排槛旗。绝荤终不改，劝酒欲无词。已堕岘山泪，因题零雨诗。
刘禹锡,和河南裴尹侍郎宿斋天平寺诣九龙祠祈雨二十韵,有事九龙庙，洁斋梵王祠。玉箫何时绝，碧树空凉飔。吏散埃壒息，月高庭宇宜。重城肃穆闭，涧水潺湲时。人稀夜复闲，虑静境亦随。缅怀断鳌足，凝想乘鸾姿。朱明盛农节，膏泽方愆期。瞻言五灵瑞，能救百谷萎。咿喔晨鸡鸣，阑干斗柄垂。修容谒神像，注意陈正词。惊飙起泓泉，若调雷雨师。黑烟耸鳞甲，洒液如棼丝。丰隆震天衢，列缺挥火旗。炎空忽凄紧，高溜悬绠縻。生物已滂沛，湿云稍离披。丹霞启南陆，白水含东菑。熙熙飞走适，蔼蔼草树滋。浮光动宫观，远思盈川坻。吴公敏于政，谢守工为诗。商山有病客，言贺舒庞眉。
刘长卿,送皇甫曾赴上都,东游久与故人违，西去荒凉旧路微。秋草不生三径处，行人独向五陵归。离心日远如流水，回首川长共落晖。楚客岂劳伤此别，沧江欲暮自沾衣。
李隆基,平胡,杂虏忽猖狂，无何敢乱常。羽书朝继入，烽火夜相望。将出凶门勇，兵因死地强。蒙轮皆突骑，按剑尽鹰扬。鼓角雄山野，龙蛇入战场。流膏润沙漠，溅血染锋铓。雾扫清玄塞，云开静朔方。武功今已立，文德愧前王。
钱起,送李栖桐道举擢第还乡省侍,几年深道要，一举过贤关。名与玄珠出，乡宜昼锦还。莲舟同宿浦，柳岸向家山。欲见宁亲孝，儒衣稚子斑。
郑愔,采莲曲,锦dh沙棠舰，罗带石榴裙。绿潭采荷芰，清江日稍曛。鱼鸟争唼喋，花叶相芬氲。不觉芳洲暮，菱歌处处闻。
杜牧,代吴兴妓春初寄薛军事,雾冷侵红粉，春阴扑翠钿。自悲临晓镜，谁与惜流年。柳暗霏微雨，花愁黯淡天。金钗有几只，抽当酒家钱。
李渥,秋日登越王楼献于中丞,越王曾牧剑南州，因向城隅建此楼。横玉远开千峤雪，暗雷下听一江流。画檐先弄朝阳色，朱槛低临众木秋。徒学仲宣聊四望，且将词赋好依刘。
吴筠,登北固山望海,此山镇京口，迥出沧海湄。跻览何所见，茫茫潮汐驰。云生蓬莱岛，日出扶桑枝。万里混一色，焉能分两仪。愿言策烟驾，缥缈寻安期。挥手谢人境，吾将从此辞。
白居易,自问此心呈诸老伴,朝问此心何所思，暮问此心何所为。不入公门慵敛手，不看人面免低眉。居士室间眠得所，少年场上饮非宜。闲谈亹亹留诸老，美酝徐徐进一卮。心未曾求过分事，身常少有不安时。此心除自谋身外，更问其馀尽不知。
牟融,客中作,异乡岁晚怅离怀，游子驱驰愧不才。夜夜砧声催客去，年年雁影带寒来。半林残叶迎霜落，三径黄花近节开。几度无聊倍惆怅，临风搔首独兴哀。
杨巨源,和人与人分惠赐冰,天水藏来玉堕空，先颁密署几人同。映盘皎洁非资月，披扇清凉不在风。莹质方从纶阁内，凝辉更向画堂中。丽词珍贶难双有，迢递金舆殿角东。
唐彦谦,金陵怀古,碧树凉生宿雨收，荷花荷叶满汀洲。登高有酒浑忘醉，慨古无言独倚楼。宫殿六朝遗古迹，衣冠千古漫荒丘。太平时节殊风景，山自青青水自流。
窦叔向,贞懿皇后挽歌三首（今存二首）,二陵恭妇道，六寝盛皇情。礼逊生前贵，恩追殁后荣。幼王亲捧土，爱女复边茔。东望长如在，谁云向玉京。后庭攀画柳，上陌咽清笳。命妇羞蘋叶，都人插柰花。寿宫星月异，仙路往来赊。纵有迎仙术，终悲隔绛纱。
郑遨,偶题（前首一作杜光庭诗）,似鹤如云一个身，不忧家国不忧贫。拟将枕上日高睡，卖与世间荣贵人。帆力劈开沧海浪，马蹄踏破乱山青。浮名浮利浓于酒，醉得人心死不醒。
温庭筠,玉蝴蝶,秋风凄切伤离，行客未归时。塞外草先衰，江南雁到迟。芙蓉凋嫩脸，杨柳堕新眉。摇落使人悲，断肠谁得知。
李白,游水西简郑明府,天宫水西寺，云锦照东郭。清湍鸣回溪，绿水绕飞阁。凉风日潇洒，幽客时憩泊。五月思貂裘，谓言秋霜落。石萝引古蔓，岸笋开新箨。吟玩空复情，相思尔佳作。郑公诗人秀，逸韵宏寥廓。何当一来游，惬我雪山诺。
韦庄,龙潭（一作僧应物诗）,激石悬流雪满湾，九龙潜处野云闲。欲行甘雨四天下，且隐澄潭一顷间。浪引浮槎依北岸，波分晚日见东山。垂髯傥遇穆王驾，阆苑周流应未还。
齐己,送高丽二僧南游,日边乡井别年深，中国灵踪欲遍寻。何处碧山逢长老，分明认取祖师心。
陆龟蒙,和袭美木兰后池三咏·浮萍,晚来风约半池明，重叠侵沙绿罽成。不用临池更相笑，最无根蒂是浮名。
陈子昂,横吹曲辞·出塞,忽闻天上将，关塞重横行。始返楼兰国，还向朔方城。黄金装战马，白羽集神兵。星月开天阵，山川列地营。晚风吹画角，春色耀飞旌。宁知班定远，独是一书生。
皮日休,奉和鲁望招润卿博士辞以道侣将至之作,瘿木樽前地胏图，为君偏辍俗功夫。灵真散尽光来此，莫恋安妃在后无。
李白,泛沔州城南郎官湖,张公多逸兴，共泛沔城隅。当时秋月好，不减武昌都。四座醉清光，为欢古来无。郎官爱此水，因号郎官湖。风流若未减，名与此山俱。
司空曙,观猎骑（一作公子行）,缠臂绣纶巾，貂裘窄称身。射禽风助箭，走马雪翻尘。金埒争开道，香车为驻轮。翩翩不知处，传是霍家亲。
元稹,晚宴湘亭,晚日宴清湘，晴空走艳阳。花低愁露醉，絮起觉春狂。舞旋红裙急，歌垂碧袖长。甘心出童羖，须一尽时荒。
刘长卿,逢郴州使，因寄郑协律,相思楚天外，梦寐楚猿吟。更落淮南叶，难为江上心。衡阳问人远，湘水向君深。欲逐孤帆去，茫茫何处寻。
无可,冬日诸禅自商山礼正师真塔回见访,久思今忽来，双屦污青苔。拂雪从山起，过房礼塔回。偈留闲夜作，禅请暂时开。欲作孤云去，赋诗余不才。
孟郊,送殷秀才南游,诗句临离袂，酒花薰别颜。水程千里外，岸泊几宵间。风叶乱辞木，雪猿清叫山。南中多古事，咏遍始应还。
李白,宿鰕湖,鸡鸣发黄山，暝投鰕湖宿。白雨映寒山，森森似银竹。提携采铅客，结荷水边沐。半夜四天开，星河烂人目。明晨大楼去，冈陇多屈伏。当与持斧翁，前溪伐云木。
蒋贻恭,咏虾蟆,坐卧兼行总一般，向人努眼太无端。欲知自己形骸小，试就蹄涔照影看。
韦应物,简恒璨,室虚多凉气，天高属秋时。空庭夜风雨，草木晓离披。简书日云旷，文墨谁复持。聊因遇澄静，一与道人期。
储光羲,朝邑蔡主簿期不会二首,下位日趋走，久之宾会疏。空迟偶词赋，所愧比园庐。朝念池上酌，暮逢林下书。方将固封守，暂欲混畋渔。衰柳隐长路，秋云满太虚。遥遥望左右，日入未回车。日入清风至，知君在西偏。车舆既成列，宾仆复能贤。迢递下墟坂，逍遥看井田。苍山起暮雨，极浦浮长烟。服义大如志，交欢数尽年。宁言十馀里，不见空来还。
刘兼,偶闻官吏举请，辄有一篇寄从弟舍人,官吏潜陈借寇词，宦情乡梦两相违。青城锦水无心住，紫阁莲峰有意归。张翰鲈鱼因醉忆，孟光书信近春稀。黄茅瘴色看看起，贪者犹疑别是机。
伍乔,寄张学士洎,不知何处好消忧，公退携壶即上楼。职事久参侯伯幕，梦魂长绕帝王州。黄山向晚盈轩翠，黟水含春绕槛流。遥想玉堂多暇日，花时谁伴出城游。
韩偓,五更,往年曾约郁金床，半夜潜身入洞房。怀里不知金钿落，暗中唯觉绣鞋香。此时欲别魂俱断，自后相逢眼更狂。光景旋消惆怅在，一生赢得是凄凉。
刘长卿,别陈留诸官,恋此东道主，能令西上迟。徘徊暮郊别，惆怅秋风时。上国邈千里，夷门难再期。行人望落日，归马嘶空陂。不愧宝刀赠，维怀琼树枝。音尘倘未接，梦寐徒相思。
吕温,终南精舍月中闻磬声诗（题中用韵，六十字成）,月峰禅室掩，幽磬静昏氛。思入空门妙，声从觉路闻。泠泠满虚壑，杳杳出寒云。天籁疑难辨，霜钟谁可分。偶来游法界，便欲谢人群。竟夕听真响，尘心自解纷。
孟郊,与王二十一员外涯游枋口柳溪,万株古柳根，拏此磷磷溪。野榜多屈曲，仙浔无端倪。春桃散红烟，寒竹含晚凄。晓听忽以异，芳树安能齐。共疑落镜中，坐泛红景低。水意酒易醒，浪情事非迷。小儒峭章句，大贤嘉提携。潜窦韵灵瑟，翠崖鸣玉珪。主人稷卨翁，德茂芝朮畦。凿出幽隐端，气象皆升跻。曾是清乐抱，逮兹几省溪。宴位席兰草，滥觞惊凫鹥。灵味荐鲂瓣，金花屑橙齑。江调摆衰俗，洛风远尘泥。徒言奏狂狷，讵敢忘筌蹄。
刘驾,杂曲歌辞·空城雀,饥啄空城土，莫近太仓粟。一粒未充肠，却入公子腹。且吊城上骨，几曾害尔族。不闻庄辛语，今日寒芜绿。
李频,送供奉喻炼师归天目山,承恩虽内殿，得道本深山。举世相看老，孤峰独自还。溪来青壁里，路在白云间。绝顶无人住，双峰是旧关。
白居易,七德舞－美拨乱，陈王业也,七德舞，七德歌，传自武德至元和。元和小臣白居易，观舞听歌知乐意，乐终稽首陈其事。太宗十八举义兵，白旄黄钺定两京。擒充戮窦四海清，二十有四功业成。二十有九即帝位，三十有五致太平。功成理定何神速，速在推心置人腹。亡卒遗骸散帛收，饥人卖子分金赎。魏徵梦见子夜泣，张谨哀闻辰日哭。怨女三千放出宫，死囚四百来归狱。剪须烧药赐功臣，李勣呜咽思杀身。含血吮创抚战士，思摩奋呼乞效死。则知不独善战善乘时，以心感人人心归。尔来一百九十载，天下至今歌舞之。歌七德，舞七德，圣人有作垂无极。岂徒耀神武，岂徒夸圣文。太宗意在陈王业，王业艰难示子孙。
李洞,吊曹监,宅上愁云吹不散，桂林诗骨葬云根。满楼山色供邻里，一洞松声付子孙。甘露施衣封泪点，秘书取集印苔痕。吟魂醉魄归何处，御水呜呜夜绕门。
白居易,除苏州刺史，别洛城东花,乱雪千花落，新丝两鬓生。老除吴郡守，春别洛阳城。江上今重去，城东更一行。别花何用伴，劝酒有残莺。
白居易,答州民,宦情斗擞随尘去，乡思销磨逐日无。唯拟腾腾作闲事，遮渠不道使君愚。
林宽,送惠补阙,诏下搜岩野，高人入竹林。长因抗疏日，便作去官心。清俸供僧尽，沧洲寄迹深。东门有归路，徒自弃华簪。
陈羽,酬幽居闲上人喜及第后见赠,九霄心在劳相问，四十年间岂足惊。风动自然云出岫，高僧不用笑浮生。
沈佺期,上巳日祓禊渭滨应制,宝马香车清渭滨，红桃碧柳禊堂春。皇情尚忆垂竿佐，天祚先呈捧剑人。
杜牧,长安秋望,楼倚霜树外，镜天无一毫。南山与秋色，气势两相高。
姚系,送陆浑主簿赵宗儒之任,山中眇然意，此意乃平生。常日望鸣皋，遥对洛阳城。故人吏为隐，怀此若蓬瀛。夕气冒岩上，晨流泻岸明。存亡区中事，影响羽人情。溪寂值猿下，云归闻鹤声。及兹春始暮，花葛正明荣。会有携手日，悠悠去无程。
徐铉,奉和右省仆射西亭高卧作,院静苍苔积，庭幽怪石欹。蝉声当槛急，虹影向檐垂。昼漏犹怜永，丛兰未觉衰。疏篁巢翡翠，折苇覆鸬鹚。对酒襟怀旷，围棋旨趣迟。景皆随所尚，物各遂其宜。道与时相会，才非世所羁。赋诗贻座客，秋事尔何悲。
临淄县主,与独孤穆冥会诗,江都昔丧乱，阙下多构兵。豺虎恣吞噬，干戈日纵横。逆徒自外至，半夜开重城。膏血浸宫殿，刀枪倚檐楹。今知从逆者，乃是公与卿。白刃污黄屋，邦家遂因倾。疾风知劲草，世乱识忠臣。哀哀独孤公，临死乃结缨。天地既板荡，云雷时未亨。今者二百载，幽怀犹未平。山河风月古，陵寝露烟青。君子秉祖德，方垂忠烈名。华轩一惠顾，土室以为荣。丈夫立志操，存没感其情。求义若可托，谁能抱幽贞。皇天昔降祸，隋室若缀旒。患难在双阙，干戈连九州。出门皆凶竖，所向多逆谋。白日忽然暮，颓波不可收。望夷既结衅，宗社亦贻羞。温室兵始合，宫闱血已流。悯哉吹箫子，悲啼下凤楼。霜刃徒见逼，玉笄不可求。罗襦遗侍者，粉黛成仇雠。邦国已沦覆，馀生誓不留。英英将军祖，独以社稷忧。丹血溅黼扆，丰肌染戈矛。今来见禾黍，尽日悲宗周。玉树已寂寞，泉台千万秋。感兹一顾重，愿以死节酬。幽显傥不昧，终焉契绸缪。平阳县中树，久作广陵尘。不意何郎至，黄泉重见春。金闺久无主，罗袂坐生尘。愿作吹箫伴，同为骑凤人。朱轩下长路，青草启孤坟。犹胜阳台上，空看朝暮云。露草芊芊，颓茔未迁。自我居此，于今几年。与君先祖，畴昔恩波。死生契阔，忽此相过。谁谓佳期，寻当别离。俟君之北，携手同归。伊彼维扬，在天一方。驱马悠悠，忽来异乡。情通幽显，获此相见。义感畴昔，言存缱绻。清江桂洲，可以遨游。惟子之故，不遑淹留。
钱珝,江行无题一百首,倾酒向涟漪，乘流欲去时。寸心同尺璧，投此报冯夷。江曲全萦楚，云飞半自秦。岘山回首望，如别故乡人。浦烟含夜色，冷日转秋旻。自有沈碑在，清光不照人。楚岸云空合，楚城人不来。只今谁善舞，莫恨废章台。行背青山郭，吟当白露秋。风流无屈宋，空咏古荆州。晚来渔父喜，网重欲收迟。恐有长江使，金钱愿赎龟。去指龙沙路，徒悬象阙心。夜凉无远梦，不为偶闻砧。雾云疏有叶，雨浪细无花。稳放扁舟去，江天自有涯。好日当秋半，层波动旅肠。已行千里外，谁与共秋光。润色非东里，官曹更建章。宦游难自定，来唤棹船郎。夜江清未晓，徒惜月光沉。不是因行乐，堪伤老大心。翳日多乔木，维舟取束薪。静听江叟语，尽是厌兵人。箭漏日初短，汀烟草未衰。雨馀虽更绿，不是采蘋时。山雨夜来涨，喜鱼跳满江。岸沙平欲尽，垂蓼入船窗。渚边新雁下，舟上独凄凉。俱是南来客，怜君缀一行。云密连江暗，风斜著物鸣。一杯真战将，笑尔作愁兵。柳拂斜开路，篱边数户村。可能还有意，不掩向江门。不识相如渴，徒吟子美诗。江清惟独看，心外更谁知。牵路沿江狭，沙崩岸不平。尽知行处险，谁肯载时轻。憔悴异灵均，非谗作逐臣。如逢渔父问，未是独醒人。水含秋夜静，云带夕阳高。诗癖非吾病，何妨吮短豪。带舟维古岸，还似阻西陵。箕伯无多怒，回头讵不能。秋云久无雨，江燕社犹飞。却笑舟中客，今年未得归。帆翅初张处，云鹏怒翼同。莫愁千里路，自有到来风。佳节虽逢菊，浮生正似萍。故山何处望，荒岸小长亭。月下江流静，村荒人语稀。鹭鸳虽有伴，仍共影双飞。斗转月未落，舟行夜已深。有村知不远，风便数声砧。棹惊沙鸟迅，飞溅夕阳波。不顾鱼多处，应防一目罗。行到楚江岸，苍茫人正迷。只如秦塞远，格磔鹧鸪啼。渐觉江天远，难逢故国书。可能无往事，空食鼎中鱼。岸草连荒色，村声乐稔年。晚晴贪获稻，闲却彩菱船。滩浅多游鹭，江清易见鱼。怪来吟未足，秋物欠红蕖。蛩响依沙草，萤飞透水烟。夜凉谁咏史，空泊运租船。睡稳叶舟轻，风微浪不惊。人居芦苇岸，终夜动秋声。自念平生意，曾期一郡符。可知因谪宦，斑鬓入江湖。水天凉夜月，不是少清光。好景随人物，秦淮忆建康。古来多思客，摇落恨江潭。今日秋风至，萧疏过沔南。映竹疑村好，穿芦觉渚幽。渐安无旷土，姜芋当农收。烟渚复烟渚，画屏休画屏。引愁天末去，数点暮山青。秋风动客心，寂寂不成吟。飞上危樯立，莺啼报好音。见底高秋水，开怀万里天。旅吟还有伴，沙柳数枝蝉。九日自佳节，扁舟无一杯。曹园旧樽酒，戏马忆高台。兵火有馀烬，贫村才数家。无人争晓渡，残月下寒沙。渚禽菱芡足，不向稻粱争。静宿凉湾月，应无失侣声。轻云未扑霜，树杪橘初黄。行是知名物，过风过水香。土旷深耕少，江平远钓多。平生皆弃本，金革竟如何。海月非常物，等闲不可寻。披沙应有地，浅处定无金。风晚冷飕飕，芦花已白头。旧来红叶寺，堪忆玉京秋。渺渺望天涯，清涟浸赤霞。难逢星汉使，乌鹊日乘槎。风好来无阵，云开去有踪。钓歌无远近，应喜罢艨艟。吴疆连楚甸，楚俗异吴乡。谩把樽中物，无人啄蟹黄。岸绿野烟远，江红斜照微。撑开小渔艇，应到月明归。雨馀江始涨，漾漾见流薪。曾叹河中木，斯言忆古人。垂露晚犹浓，清风不易逢。涉江虽已晚，高树搴芙蓉。乘舟维夏口，烟野独行时。不见头陀寺，空怀幼妇碑。晚泊武昌岸，津亭疏柳风。数株曾手植，好事忆陶公。舟航依浦定，星斗满江寒。若比阴霾日，何妨夜未阑。近戍离金落，孤岑望火门。惟将知命意，潇洒向乾坤。丛菊生堤上，此花长后时。有人还采掇，何必在春期。景夕残霞落，秋寒细雨晴。短缨何用濯，舟在月中行。堤坏漏江水，地坳成野塘。晚荷人不折，留取作秋香。左宦终何路，摅怀亦自宽。襞笺嘲白鹭，无意喻枭鸾。楼空人不归，云白去时衣。黄鹤无心下，长应笑令威。白帝朝惊浪，阳台暮映云。等闲生险易，世路只如君。橹慢生轻浪，帆虚带白云。客船虽狭小，容得瘦将军。静看秋江水，风渐浪微平。人间驰竞处，尘土自波成。风借帆方疾，风回棹却迟。较量人世事，不校一毫厘。咫尺愁风雨，匡庐不可登。只疑云雾窟，犹有六朝僧。江草何多思，冬青尚满洲。谁能惊鵩鸟，作赋为沙鸥。幸有烟波兴，宁辞笔砚劳。缘情无怨刺，却似反离骚。沙上独行时，高吟到楚词。难将垂岸蓼，盈把当江蓠。秋寒鹰隼健，逐雀下云空。知是江湖客，无心击塞鸿。幽怀念烟水，长恨隔龙沙。今日滕王阁，分明见落霞。江流何渺渺，怀古独依依。渔父非贤者，芦中但有矶。风雨正甘寝，云霓忽晓晴。放歌虽自遣，一岁又峥嵘。幽思正迟迟，沙边濯弄时。自怜非博物，犹未识凫葵。曾有烟波客，能歌西塞山。落花惟待月，一钓紫菱湾。千顷水纹细，一拳岚影孤。君山寒树绿，曾过洞庭湖。光阔重湖水，低斜远雁行。未曾无兴咏，多谢沈东阳。晚菊绕江垒，忽如开古屏。莫言时节过，白日有馀馨。日落长亭晚，山门步障青。可怜无酒分，处处有旗亭。远岸无行树，经霜有伴红。停船搜好句，题叶赠江枫。身世比行舟，无风亦暂休。敢言终破浪，惟愿稳乘流。数亩苍苔石，烟濛鹤卵洲。定因词客遇，名字始风流。兴闲停桂楫，路好过松门。不负佳山水，还开酒一樽。短楫休敲桂，孤根自驻萍。自怜非剑气，空向斗牛星。高浪如银屋，江风一发时。笔端降太白，才大语终奇。细竹渔家路，晴阳看结罾。喜来邀客坐，分与折腰菱。平湖五百里，江水想通波。不奈扁舟去，其如决计何。数逢云断处，去岸映高山。身到章江日，应犹未得闲。一湾斜照水，三版顺风船。未敢相邀钓，劳生只自怜。江雨正霏微，江村晚渡稀。何曾妨钓艇，更待得鱼归。新野旧楼名，浔阳胜赏情。照人长一色，江月共凄清。愿饮西江水，那吟北渚愁。莫教留滞迹，远比蔡昭侯。湖口分江水，东流独有情。常时好风物，谁伴谢宣城。浔阳江畔菊，应似古来秋。为问幽栖客，吟时得酒不。高峰有佳号，千尺倚寒风。若使炉烟在，犹应为上公。万木已清霜，江边村事忙。故溪黄稻熟，一夜梦中香。楚水苦萦回，征帆落又开。可缘非直路，却有好风来。远谪岁时晏，暮江风雨寒。仍愁系舟处，惊梦近长滩。
桃花夫人,在紫霄夫人席上作,昔时训子西河上，汉使经过问妾缘。自到仙山不知老，凡间唤作几千年。
韩愈,谒衡岳庙遂宿岳寺题门楼,五岳祭秩皆三公，四方环镇嵩当中。火维地荒足妖怪，天假神柄专其雄。喷云泄雾藏半腹，虽有绝顶谁能穷。我来正逢秋雨节，阴气晦昧无清风。潜心默祷若有应，岂非正直能感通。须臾静扫众峰出，仰见突兀撑青空。紫盖连延接天柱，石廪腾掷堆祝融。森然魄动下马拜，松柏一径趋灵宫。粉墙丹柱动光彩，鬼物图画填青红。升阶伛偻荐脯酒，欲以菲薄明其衷。庙令老人识神意，睢盱侦伺能鞠躬。手持杯珓导我掷，云此最吉馀难同。窜逐蛮荒幸不死，衣食才足甘长终。侯王将相望久绝，神纵欲福难为功。夜投佛寺上高阁，星月掩映云朣胧。猿鸣钟动不知曙，杲杲寒日生于东。
贾岛,寄刘侍御,衣多苔藓痕，犹拟更趋门。自夏虽无病，经秋不过原。积泉留岱鸟，叠岫隔巴猿。琴月西斋集，如今岂复言。
项斯,浊水求珠,灵魄自沉浮，从来任浊流。愿从深处得，不向暗中投。圆月时堪惜，沧波路可求。沙寻龙窟远，泥访蚌津幽。是宝终知贵，唯恩且用酬。如能在公掌，的不负明眸。
白居易,题元十八溪亭（亭在庐山东南五老峰下）,怪君不喜仕，又不游州里。今日到幽居，了然知所以。宿君石溪亭，潺湲声满耳。饮君螺杯酒，醉卧不能起。见君五老峰，益悔居城市。爱君三男儿，始叹身无子。余方炉峰下，结室为居士。山北与山东，往来从此始。
李白,秋夜板桥浦泛月独酌怀谢脁,天上何所有，迢迢白玉绳。斜低建章阙，耿耿对金陵。汉水旧如练，霜江夜清澄。长川泻落月，洲渚晓寒凝。独酌板桥浦，古人谁可征。玄晖难再得，洒酒气填膺。
NA,皮日休造黄巢谶,欲知圣人姓，田八二十一。欲知圣人名，果头三屈律。
崔珏,门前柳,门前蜀柳知春，风淡暖烟愁杀人。将谓只栽郡楼下，不知迤逦连南津。南津柳色连南市，南市戎州三百里。夷陬蛮落相连接，故乡莫道心先死。我今帝里尚有家，门前嫩柳插仙霞。晨沾太一坛边雨，暮宿凤凰城里鸦。别来三载当谁道，门前年年绿阴好。春来定解飞雪花，雨后还应庇烟草。忆昔当年栽柳时，新芽茁茁嫌生迟。如今宛转稊著地，常向绿阴劳梦思。不道彼树好，不道此树恶。试将此意问野人，野人尽道生处乐。为报门前杨柳栽，我应来岁当归来。纵令树下能攀折，白发如丝心似灰。
裴说,湖外寄处宾上人,怪得意相亲，高携一轴新。能搜大雅句，不似小乘人。岳麓擎枯桧，潇湘吐白蘋。他年遇同道，为我话风尘。
韦庄,奉和左司郎中春物暗度感而成章,才喜新春已暮春，夕阳吟杀倚楼人。锦江风散霏霏雨，花市香飘漠漠尘。今日尚追巫峡梦，少年应遇洛川神。有时自患多情病，莫是生前宋玉身。
方干,怀州客舍,误饮覃怀酒，谁知滞去程。朝昏太行色，坐卧沁河声。白道穿秦甸，严鼙似戍城。邻鸡莫相促，游子自晨征。
李峤,奉和幸长安故城未央宫应制,旧宫贤相筑，新苑圣君来。运改城隍变，年深栋宇摧。后池无复水，前殿久成灰。莫辨祈风观，空传承露杯。宸心千载合，睿律九韵开。今日联章处，犹疑上柏台。
李涉,润州听暮角（一作晚泊润州闻角）,江城吹角水茫茫，曲引边声怨思长。惊起暮天沙上雁，海门斜去两三行。
杜甫,舍弟观归蓝田迎新妇，送示两篇,汝去迎妻子，高秋念却回。即今萤已乱，好与雁同来。东望西江水，南游北户开。卜居期静处，会有故人杯。楚塞难为路，蓝田莫滞留。衣裳判白露，鞍马信清秋。满峡重江水，开帆八月舟。此时同一醉，应在仲宣楼。
温庭筠,经李处士杜城别业,忆昔几游集，今来倍叹伤。百花情易老，一笑事难忘。白社已萧索，青楼空艳阳。不闲云雨梦，犹欲过高唐。
李夐,恒岳晨望有怀,二仪均四序，五岳分九州。灵造良难测，神功匪易酬。恒山北临岱，秀崿东跨幽。澒洞镇河朔，嵯峨冠嵩丘。禋祠彰旧典，坛庙列平畴。古树侵云密，飞泉界道流。从官叨佐理，衔命奉珍羞。荐玉申诚效，锵金谅有由。郊原照初日，林薄委徂秋。塞近风声厉，川长雾气收。他乡饶感激，归望切祈求。景福如光愿，私门当复侯。
李贺,雁门太守行,黑云压城城欲摧，甲光向日金鳞开。角声满天秋色里，寒上燕脂凝夜紫。半卷红旗临易水，霜重鼓寒声不起。报君黄金台上意，提携玉龙为君死。
刘禹锡,喜康将军见访,谪居愁寂似幽栖，百草当门茅舍低。夜猎将军忽相访，鹧鸪惊起绕篱啼。
王维,赠东岳焦炼师,先生千岁馀，五岳遍曾居。遥识齐侯鼎，新过王母庐。不能师孔墨，何事问长沮。玉管时来凤，铜盘即钓鱼。竦身空里语，明目夜中书。自有还丹术，时论太素初。频蒙露版诏，时降软轮车。山静泉逾响，松高枝转疏。支颐问樵客，世上复何如。
白居易,初与元九别后忽梦见之及寤而书适至兼寄桐花诗…此寄,永寿寺中语，新昌坊北分。归来数行泪，悲事不悲君。悠悠蓝田路，自去无消息。计君食宿程，已过商山北。昨夜云四散，千里同月色。晓来梦见君，应是君相忆。梦中握君手，问君意何如。君言苦相忆，无人可寄书。觉来未及说，叩门声冬冬。言是商州使，送君书一封。枕上忽惊起，颠倒著衣裳。开缄见手札，一纸十三行。上论迁谪心，下说离别肠。心肠都未尽，不暇叙炎凉。云作此书夜，夜宿商州东。独对孤灯坐，阳城山馆中。夜深作书毕，山月向西斜。月下何所有，一树紫桐花。桐花半落时，复道正相思。殷勤书背后，兼寄桐花诗。桐花诗八韵，思绪一何深。以我今朝意，忆君此夜心。一章三遍读，一句十回吟。珍重八十字，字字化为金。
郑谷,小桃,和烟和雨遮敷水，映竹映村连灞桥。撩乱春风耐寒令，到头赢得杏花娇。
白居易,戏和微之答窦七行军之作（依本韵）,旌钺从櫜鞬，宾僚礼数全。夔龙来要地，鹓鹭下辽天。赭汗骑骄马，青娥舞醉仙。合成江上作，散到洛中传。陋巷能无酒，贫池亦有船。春装秋未寄，谩道有闲钱。
欧阳詹,汝川行,汝坟春女蚕忙月，朝起采桑日西没。轻绡裙露红罗袜，半蹋金梯倚枝歇。垂空玉腕若无骨，映叶朱唇似花发。相欢谁是游冶郎，蚕休不得岐路旁。
张九龄,恩赐乐游园宴应制,宝筵延厚命，供帐序群公。形胜宜春接，威仪建礼同。晞阳人似露，解愠物从风。朝庆千龄始，年华二月中。辉光遍草木，和气发丝桐。岁岁无为化，宁知乐九功。
喻坦之,陈情献中丞,孤拙竟何营，徒希折桂名。始终谁肯荐，得失自难明。贡乏雄文献，归无瘠土耕。沧江长发梦，紫陌久惭行。意纵求知切，才惟惧鉴精。五言非琢玉，十载看迁莺。取进心甘钝，伤嗟骨每惊。尘襟痕积泪，客鬓白新茎。顾盼身堪教，吹嘘羽觉生。依门情转切，荷德力须倾。奖善犹怜贡，垂恩必不轻。从兹便提挈，云路自生荣。
韩愈,奉和虢州刘给事使君三堂新题二十一咏·方桥,非阁复非船，可居兼可过。君欲问方桥，方桥如此作。
李益,晚春卧病喜振上人见访,卧床如旧日，窥户易伤春。灵寿扶衰力，芭蕉对病身。道心空寂寞，时物自芳新。旦夕谁相访，唯当摄上人。
刘真,七老会诗（真年八十七）,垂丝今日幸同筵，朱紫居身是大年。赏景尚知心未退，吟诗犹觉力完全。闲庭饮酒当三月，在席挥毫象七贤。山茗煮时秋雾碧，玉杯斟处彩霞鲜。临阶花笑如歌妓，傍竹松声当管弦。虽未学穷生死诀，人间岂不是神仙。
储光羲,新丰作贻殷四校书,汉皇思旧邑，秦地作新丰。南出华阳路，西分长乐宫。安知天地久，不与昔年同。鸡犬暮声合，城池秋霁空。纷吾从此去，望极咸阳中。不见芸香阁，徒思文雅雄。
NA,南省北街人吟,放榜只应三月暮，登科又校一年迟。
王昌龄,郑县宿陶太公馆中赠冯六元二,儒有轻王侯，脱略当世务。本家蓝田下，非为渔弋故。无何困躬耕，且欲驰永路。幽居与君近，出谷同所骛。昨日辞石门，五年变秋露。云龙未相感，干谒亦已屡。子为黄绶羁，余忝蓬山顾。京门望西岳，百里见郊树。飞雨祠上来，霭然关中暮。驱车郑城宿，秉烛论往素。山月出华阴，开此河渚雾。清光比故人，豁达展心晤。冯公尚戢翼，元子仍跼步。拂衣易为高，沦迹难有趣。张范善终始，吾等岂不慕。罢酒当凉风，屈伸备冥数。
白居易,暮江吟,一道残阳铺水中，半江瑟瑟半江红。可怜九月初三夜，露似真珠月似弓。
洛川仙女,答张郁歌,彩云入帝乡，白鹤又回翔。久留深不可，蓬岛路遐长。空爱长生术，不是长生人。今日洛川别，可惜洞中春。
罗隐,白角篦,白似琼瑶滑似苔，随梳伴镜拂尘埃。莫言此个尖头物，几度撩人恶发来。
陆龟蒙,和袭美重玄寺双矮桧,可怜烟刺是青螺，如到双林误礼多。更忆早秋登北固，海门苍翠出晴波。
卢照邻,紫骝马,骝马照金鞍，转战入皋兰。塞门风稍急，长城水正寒。雪暗鸣珂重，山长喷玉难。不辞横绝漠，流血几时干。
杜荀鹤,江南逢李先辈,李杜复李杜，彼时逢此时。干戈侵帝里，流落向天涯。岁月消于酒，平生断在诗。怀才不得志，只恐满头丝。
杨炯,送郑州周司空,汉国临清渭，京城枕浊河。居人下珠泪，宾御促骊歌。望极关山远，秋深烟雾多。唯馀三五夕，明月暂经过。
韦应物,答畅参军,秉笔振芳步，少年且吏游。官闲高兴生，夜直河汉秋。念与清赏遇，方抱沉疾忧。嘉言忽见赠，良药同所瘳。高树起栖鸦，晨钟满皇州。凄清露华动，旷朗景气浮。偶宦心非累，处喧道自幽。空虚为世薄，子独意绸缪。
杨巨源,石水词二首,银罂深锁贮清光，无限来人不得尝。知共金丹争气力，一杯全胜五云浆。山叟和云劚翠屏，煎时分日检仙经。天人持此扶衰病，胜得瑶池水一瓶。
NA,卢发,十姓胡中第六胡，也曾金阙掌洪炉。少年从事夸门第，莫向尊前气色粗。十姓胡中第六胡，文章官职胜崔卢。暂来关外分优寄，不称宾筵语气粗。
王绩,阶前石竹,上天布甘雨，万物咸均平。自顾微且贱，亦得蒙滋荣。萋萋结绿枝，晔晔垂朱英。常恐零露降，不得全其生。叹息聊自思，此生岂我情。昔我未生时，谁者令我萌。弃置勿重陈，委化何所营。
李白,楚江黄龙矶南宴杨执戟治楼,五月入五洲，碧山对青楼。故人杨执戟，春赏楚江流。一见醉漂月，三杯歌棹讴。桂枝攀不尽，他日更相求。
卢纶,赠李果毅,向日磨金镞，当风著锦衣。上城邀贼语，走马截雕飞。
李白,丁督护歌,云阳上征去，两岸饶商贾。吴牛喘月时，拖船一何苦。水浊不可饮，壶浆半成土。一唱督护歌，心摧泪如雨。万人凿盘石，无由达江浒。君看石芒砀，掩泪悲千古。
皇甫冉,江草歌送卢判官,江皋兮春早，江上兮芳草。杂蘼芜兮杜蘅，作丛秀兮欲罗生。被遥隰兮经长衍，雨中深兮烟中浅。目眇眇兮增愁，步迟迟兮堪搴。澧之浦兮湘之滨，思夫君兮送美人。吴洲曲兮楚乡路，远孤城兮依独戍。新月能分裛露时，夕阳照见连天处。问君行迈将何之，淹泊沿洄风日迟。处处汀洲有芳草，王孙讵肯念归期。
白居易,玩迎春花赠杨郎中,金英翠萼带春寒，黄色花中有几般。恁君与向游人道，莫作蔓菁花眼看。
栖蟾,居南岳怀沈彬,石房开竹扉，茗外独支颐。万木还无叶，百年能几时。隔云闻狖过，截雨见虹垂。因忆岳南客，晏眠吟好诗。
贾至,早朝大明宫呈两省僚友,银烛熏天紫陌长，禁城春色晓苍苍。千条弱柳垂青琐，百啭流莺绕建章。剑佩声随玉墀步，衣冠身惹御炉香。共沐恩波凤池上，朝朝染翰侍君王。
韩翃,田仓曹东亭夏夜饮得春字,薛公门下人，公子又相亲。玉佩迎初夜，金壶醉老春。葛衣香有露，罗幕静无尘。更羡风流外，文章是一秦。
戴叔伦,新年第二夜答处上人宿玉芝观见寄,阳春已三日，会友闻昨夜。可爱剡溪僧，独寻陶景舍。
孙逖,夜到润州,夜入丹阳郡，天高气象秋。海隅云汉转，江畔火星流。城郭传金柝，闾阎闭绿洲。客行凡几夜，新月再如钩。
李贺,同沈驸马赋得御沟水,入苑白泱泱，宫人正靥黄。绕堤龙骨冷，拂岸鸭头香。别馆惊残梦，停杯泛小觞。幸因流浪处，暂得见何郎。
柳宗元,乐府杂曲·鼓吹铙歌·高昌,麹氏雄西北，别绝臣外区。既恃远且险，纵傲不我虞。烈烈王者师，熊螭以为徒。龙旂翻海浪，馹骑驰坤隅。贲育搏婴儿，一扫不复馀。平沙际天极，但见黄云驱。臣靖执长缨，智勇伏囚拘。文皇南面坐，夷狄千群趋。咸称天子神，往古不得俱。献号天可汗，以覆我国都。兵戎不交害，各保性与躯。
方干,谢王大夫奏表,非唯言下变荣衰，大海可倾山可移。如剖夜光归暗室，似驱春气入寒枝。死灰到底翻腾焰，朽骨随头却长肥。便杀微躬复何益，生成恩重报无期。
吴融,杨花,不斗秾华不占红，自飞晴野雪濛濛。百花长恨风吹落，唯有杨花独爱风。
白居易,听琵琶妓弹略略,腕软拨头轻，新教略略成。四弦千遍语，一曲万重情。法向师边得，能从意上生。莫欺江外手，别是一家声。
韩愈,自袁州还京行次安陆，先寄随州周员外（周君巢也）,行行指汉东，暂喜笑言同。雨雪离江上，蒹葭出梦中。面犹含瘴色，眼已见华风。岁暮难相值，酣歌未可终。
祖咏,汝坟秋同仙州王长史翰闻百舌鸟,秋天闻好鸟，惊起出帘帷。却念殊方月，能鸣巳后时。迁乔诚可早，出谷此何迟。顾影惭无对，怀群空所思。凄凉岁欲晚，萧索燕将辞。留听未终曲，弥令心独悲。高飞凭力致，巧啭任天姿。返覆知而静，间关断若遗。花繁上林路，霜落汝川湄。且长凌风翮，乘春自有期。
温达,幽居》）原公旧路唯三径，潘岳新年已二毛。（《题潘岳六城南店，店是源赞善处》）山底采薇云不厌，洞中栽树鹤先知。（《山中,三春种树梅兼李，十月看书雪替萤。
白居易,江楼望归（时避难在越中）,满眼云水色，月明楼上人。旅愁春入越，乡梦夜归秦。道路通荒服，田园隔虏尘。悠悠沧海畔，十载避黄巾。
贯休,海觉禅师山院,人言海觉老宗师，隐绝层巅世莫知。青草不生行道迹，白云常护坐禅扉。六环金锡飞来后，一派银河泻落时。借问大心能济物，龙门风雹卷天池。
姚康,礼部试早春残雪,微暖春潜至，轻明雪尚残。银铺光渐湿，珪破色仍寒。无柳花常在，非秋露正团。素光浮转薄，皓质驻应难。幸得依阴处，偏宜带月看。玉尘销欲尽，穷巷起袁安。
齐己,送错公、栖公南游,洪偃汤休道不殊，高帆共载兴何俱。北京丧乱离丹凤，南国烟花入鹧鸪。明月团圆临桂水，白云重叠起苍梧。威仪本是朝天士，暂向辽荒住得无。
皇甫冉,华清宫,骊岫接新丰，岧峣驾翠空。凿山开秘殿，隐雾闭仙宫。绛阙犹栖凤，雕梁尚带虹。温泉曾浴日，华馆旧迎风。肃穆瞻云辇，沈深闭绮栊。东郊倚望处，瑞气霭濛濛。
李白,留别于十一兄逖、裴十三游塞垣,太公渭川水，李斯上蔡门。钓周猎秦安黎元，小鱼su兔何足言。天张云卷有时节，吾徒莫叹羝触藩。于公白首大梁野，使人怅望何可论。既知朱亥为壮士，且愿束心秋毫里。秦赵虎争血中原，当去抱关救公子。裴生览千古，龙鸾炳文章。悲吟雨雪动林木，放书辍剑思高堂。劝尔一杯酒，拂尔裘上霜。尔为我楚舞，吾为尔楚歌。且探虎穴向沙漠，鸣鞭走马凌黄河。耻作易水别，临岐泪滂沱。
刘禹锡,养鸷词,养鸷非玩形，所资击鲜力。少年昧其理，日日哺不息。探雏网黄口，旦暮有馀食。宁知下鞲时，翅重飞不得。毰毸止林表，狡兔自南北。饮啄既已盈，安能劳羽翼。
鲍溶,送僧南游,且攀隋宫柳，莫忆江南春。师有怀乡志，未为无事人。
顾况,王郎中妓席五咏·歌（一作王郎中席歌妓）,柳拂青楼花满衣，能歌宛转世应稀。空中几处闻清响，欲绕行云不遣飞。
王勃,散关晨度,关山凌旦开，石路无尘埃。白马高谭去，青牛真气来。重门临巨壑，连栋起崇隈。即今扬策度，非是弃繻回。
贾岛,过海联句,沙鸟浮还没，山云断复连。棹穿波底月，船压水中天。
齐浣,长门怨,茕茕孤思逼，寂寂长门夜。妾妒亦知非，君恩那不借。携琴就玉阶，调悲声未谐。将心托明月，流影入君怀。
陈羽,江上愁思二首,江上翁开门，开门向衰草。只知愁子孙，不觉生涯老。江上草茎枯，茎枯叶复焦。那堪芳意尽，夜夜没寒潮。
郑谷,次韵酬张补阙因寒食见寄之什,柳近清明翠缕长，多情右衮不相忘。开缄虽睹新篇丽，破鼻须闻冷酒香。时态懒随人上下，花心甘被蝶分张。朝稀且莫轻春赏，胜事由来在帝乡。
王维,燕子龛禅师,山中燕子龛，路剧羊肠恶。裂地竞盘屈，插天多峭崿。瀑泉吼而喷，怪石看欲落。伯禹访未知，五丁愁不凿。上人无生缘，生长居紫阁。六时自搥磬，一饮常带索。种田烧白云，斫漆响丹壑。行随拾栗猿，归对巢松鹤。时许山神请，偶逢洞仙博。救世多慈悲，即心无行作。周商倦积阻，蜀物多淹泊。岩腹乍旁穿，涧唇时外拓。桥因倒树架，栅值垂藤缚。鸟道悉已平，龙宫为之涸。跳波谁揭厉，绝壁免扪摸。山木日阴阴，结跏归旧林。一向石门里，任君春草深。
张志和,渔父,西塞山前白鹭飞，桃花流水鳜鱼肥。青箬笠，绿蓑衣，斜风细雨不须归。钓台渔父褐为裘，两两三三舴艋舟。能纵棹，惯乘流，长江白浪不曾忧。霅溪湾里钓鱼翁，舴艋为家西复东。江上雪，浦边风，笑著荷衣不叹穷。松江蟹舍主人欢，菰饭莼羹亦共餐。枫叶落，荻花干，醉宿渔舟不觉寒。青草湖中月正圆，巴陵渔父棹歌连。钓车子，橛头船，乐在风波不用仙。
徐安贞,从驾温泉宫,神女调温液，年年待圣人。试开临水殿，来洗属车尘。暖气随明主，恩波浃近臣。灵威自无极，从此献千春。
吴融,南迁途中作七首·途中偶怀,无路能酬国士恩，短亭寂寂到黄昏。回肠一寸危如线，赖得商山未有猿。
徐铉,又和游光睦院,寺门山水际，清浅照孱颜。客棹晚维岸，僧房犹掩关。日华穿竹静，云影过阶闲。箕踞一长啸，忘怀物我间。
李益,大礼毕皇帝御丹凤门改元建中大赦,大明曈曈天地分，六龙负日升天门。凤凰飞来衔帝箓，言我万代金皇孙。灵鸡鼓舞承天赦，高翔百尺垂朱幡。宸居穆清受天历，建中甲子合上元。昊穹景命即已至，王事乃可酬乾坤。升中告成答玄贶，泥金检玉昭鸿恩。云亭之事略可记，七十二君宁独尊。小臣欲上封禅表，久而未就归文园。
权德舆,寄李衡州（时所居即衡州宅）,片石丛花画不如，庇身三径岂吾庐。主人千骑东方远，唯望衡阳雁足书。
沈佺期,和韦舍人早朝,阊阖连云起，岩廊拂雾开。玉珂龙影度，珠履雁行来。长乐宵钟尽，明光晓奏催。一经推旧德，五字擢英才。俨若神仙去，纷从霄汉回。千春奉休历，分禁喜趋陪。
罗隐,升仙桥,危梁枕路岐，驻马问前时。价自友朋得，名因妇女知。直须论运命，不得逞文词。执戟君乡里，荣华竟若为。
许浑,守风淮阴,遥见江阴夜渔客，因思京口钓鱼时。一潭明月万株柳，自去自来人不知。
陈陶,赠野老,何年种芝白云里，人传先生老莱子。消磨世上名利心，澹若岩间一流水。
李嘉祐,秋晓招隐寺东峰茶宴，送内弟阎伯均归江州,万畦新稻傍山村，数里深松到寺门。幸有香茶留稚子，不堪秋草送王孙。烟尘怨别唯愁隔，井邑萧条谁忍论。莫怪临歧独垂泪，魏舒偏念外家恩。
皎然,题湖上草堂,山居不买剡中山，湖上千峰处处闲。芳草白云留我住，世人何事得相关。
陈陶,上建溪,崆峒一派泻苍烟，长揖丹丘逐水仙。云树杳冥通上界，峰峦回合下闽川。侵星愁过蛟龙国，采碧时逢婺女船。已判猿催鬓先白，几重滩濑在秋天。
鲍溶,南塘二首,南塘旅舍秋浅清，夜深绿蘋风不生。莲花受露重如睡，斜月起动鸳鸯声。塘东白日驻红雾，早鱼翻光落碧浔。画舟兰棹欲破浪，恐畏惊动莲花心。
刘方平,代春怨,朝日残莺伴妾啼，开帘只见草萋萋。庭前时有东风入，杨柳千条尽向西。
崔湜,景龙二年余自门下平章事削阶授江州员外司马…途中言志,余本燕赵人，秉心愚且直。群籍备所见，孤贞每自饬。徇禄期代耕，受任亦量力。幸逢休明时，朝野两荐推。一朝趋金门，十载奉瑶墀。入掌迁固笔，出参枚马词。吏部既三践，中书亦五期。进无负鼎说，退惭补衮诗。常恐婴悔吝，不得少酬私。嗷嗷路傍子，纳谤纷无已。上动明主疑，下贻大臣耻。毫发顾无累，冰壶邈自持。天道何期平，幽冤终见明。始佐庐陵郡，寻牧襄阳城。彤帏荷新宠，朱黻蒙旧荣。力薄惭任重，恩深知命轻。饬徒留前路，行子悲且慕。犹闻长乐钟，尚辨青门树。慈亲不忍诀，昆弟默相顾。去去勿重陈，川长日云暮。
NA,明堂乐章·肃和,象天御宇，乘时布政。严配申虔，宗禋展敬。樽罍盈列，树羽交映。玉币通诚，祚隆皇圣。
贾岛,重与彭兵曹,故人在城里，休寄海边书。渐去老不远，别来情岂疏。砚冰催腊日，山雀到贫居。每有平戎计，官家别敕除。
李中,送孙霁书记赴寿阳辟命,辟命羡君赴，其如怆别情。酒阑汀树晚，帆展野风生。淮静寒烟敛，村遥夜火明。醉沈朐岭梦，吟达寿春城。旧友摇鞭接，元戎扫榻迎。雪晴莲幕启，云散桂山横。王粲从军画，陈琳草檄名。知君提健笔，重振此嘉声。
韦庄,颍阳县,琴堂连少室，故事即仙踪。树老风声壮，山高腊候浓。雪多庭有鹿，县僻寺无钟。何处留诗客，茆檐倚后峰。
崔涂,牛渚夜泊,烟老石矶平，袁郎夜泛情。数吟人不遇，千古月空明。人事年年别，春潮日日生。无因逢谢尚，风物自凄清。
朱庆馀,哭胡遇,寻僧昨日尚相随，忽见绯幡意可知。题处旧诗休更读，买来新马忆曾骑。不应随分空营奠，终拟求人与立碑。每向宣阳里中过，遥闻哭临泪先垂。
耿湋,宿青龙寺故昙上人院,年深宫院在，闲客自相逢。闭户临寒竹，无人有夜钟。降龙今已去，巢鹤竟何从。坐见繁星晓，凄凉识旧峰。
汪遵,吴坂,踡跼盐车万里蹄，忽逢良鉴始能嘶。不缘伯乐称奇骨，几与驽骀价一齐。
温庭筠,相和歌辞·张静婉采莲曲,兰膏坠发红玉春，燕钗拖颈抛盘云。城西杨柳向娇晚，门前沟水波潾潾。麒麟公子朝天客，珮马珰珰度春陌。掌中无力舞衣轻，翦断鲛绡破春碧。抱月飘烟一尺腰，麝脐龙髓怜娇饶。秋罗拂衣碎光动，露重花多香不销。鸂鶒胶胶塘水满，绿萍如粟莲茎短。一夜西风送雨来，粉痕零落愁红浅。船头折藕丝暗牵，藕根莲子相留连。郎心似月月易缺，十五十六清光圆。
史凤,锁莲灯,灯锁莲花花照罍，翠钿同醉楚台巍。残灰剔罢携纤手，也胜金莲送辙回。
贯休,读顾况歌行,雪泥露金冰滴瓦，枫柽火著僧留坐。忽睹逋翁一轴歌，始觉诗魔辜负我。花飞飞，雪霏霏，三珠树晓珠累累。妖狐爬出西子骨，雷车拶破织女机。忆昔鄱阳寺中见一碣，逋翁词兮逋翁札。庾翼未伏王右军，李白不知谁拟杀。别，别，若非仙眼应难别。不可说，不可说，离乱乱离应打折。
贯休,秋夜吟,如愚复爱诗，木落即眠迟。思苦香消尽，更深笔尚随。饥童舂赤黍，繁露洒乌椑。看却龙钟也，归山是底时。
司空图,鹂,不是流莺独占春，林间彩翠四时新。应知拟上屏风画，偏坐横枝亦向人。
崔橹,惜莲花,半塘前日染来红，瘦尽金方昨夜风。留样最嗟无巧笔，护香谁为惜熏笼。缘停翠棹沈吟看，忍使良波积渐空。魂断旧溪憔悴态，冷烟残粉楚台东。
王缙,青雀歌,林间青雀儿，来往翩翩绕一枝。莫言不解衔环报，但问君恩今若为。
施肩吾,玩花词,今朝造化使春风，开折西施面上红。竟日眼前犹不足，数株舁入寸心中。
冯延巳,寿山曲,铜壶滴漏初尽，高閤鸡鸣半空。催启五门金锁，犹垂三殿帘栊。阶前御柳摇绿，仗下宫花散红。鸳瓦数行晓日，鸾旗百尺春风。侍臣舞蹈重拜，圣寿南山永同。
元稹,寄胡灵之,早岁颠狂伴，城中共几年。有时潜步出，连夜小亭眠。月影侵床上，花丛在眼前。今宵正风雨，空宅楚江边。
薛能,送马戴书记之太原,一曲大河声，全家几日行。从容长约夜，差互忽离城。镇北胡沙浅，途中霍岳横。相逢莫已讯，诗雅负雄名。
陈子昂,秋日遇荆州府崔兵曹使宴,輶轩凤凰使，林薮鹖鸡冠。江湖一相许，云雾坐交欢。兴尽崔亭伯，言忘释道安。林光稍欲暮，岁物已将阑。古树苍烟断，虚亭白露寒。瑶琴山水曲，今日为君弹。
章江书生,吟,西去长沙东上船，思量此事已千年。长春殿掩无人扫，满眼梨花哭杜鹃。
李洞,题学公院池莲,竹引山泉玉甃池，栽莲莫怪藕生丝。如何不似麻衣客，坐对秋风待一枝。
李嘉祐,韦润州后亭海榴,江上年年小雪迟，年光独报海榴知。寂寂山城风日暖，谢公含笑向南枝。
白居易,病中作（时年十八）,久为劳生事，不学摄生道。年少已多病，此身岂堪老。
彭伉,寄妻,莫讶相如献赋迟，锦书谁道泪沾衣。不须化作山头石，待我堂前折桂枝。
杜甫,草堂,昔我去草堂，蛮夷塞成都。今我归草堂，成都适无虞。请陈初乱时，反复乃须臾。大将赴朝廷，群小起异图。中宵斩白马，盟歃气已粗。西取邛南兵，北断剑阁隅。布衣数十人，亦拥专城居。其势不两大，始闻蕃汉殊。西卒却倒戈，贼臣互相诛。焉知肘腋祸，自及枭獍徒。义士皆痛愤，纪纲乱相逾。一国实三公，万人欲为鱼。唱和作威福，孰肯辨无辜。眼前列杻械，背后吹笙竽。谈笑行杀戮，溅血满长衢。到今用钺地，风雨闻号呼。鬼妾与鬼马，色悲充尔娱。国家法令在，此又足惊吁。贱子且奔走，三年望东吴。弧矢暗江海，难为游五湖。不忍竟舍此，复来薙榛芜。入门四松在，步屟万竹疏。旧犬喜我归，低徊入衣裾。邻舍喜我归，酤酒携胡芦。大官喜我来，遣骑问所须。城郭喜我来，宾客隘村墟。天下尚未宁，健儿胜腐儒。飘摇风尘际，何地置老夫。于时见疣赘，骨髓幸未枯。饮啄愧残生，食薇不敢馀。
孙逖,山行遇雨,骤雨昼氤氲，空天望不分。暗山唯觉电，穷海但生云。涉涧猜行潦，缘崖畏宿氛。夜来江月霁，棹唱此中闻。
白居易,舟中李山人访宿,日暮舟悄悄，烟生水沈沈。何以延宿客，夜酒与秋琴。来客道门子，来自嵩高岑。轩轩举云貌，豁豁开清襟。得意言语断，入玄滋味深。默然相顾哂，心适而忘心。
畅当,军中醉饮寄沈八刘叟（一作杜甫诗）,酒渴爱江清，馀酣漱晚汀。软莎欹坐稳，冷石醉眠醒。野膳随行帐，华音发从伶。数杯君不见，都已遣沈冥。
白居易,夜坐,斜月入前楹，迢迢夜坐情。梧桐上阶影，蟋蟀近床声。曙傍窗间至，秋从簟上生。感时因忆事，不寝到鸡鸣。
杜甫,上卿翁请修武侯庙，遗像缺落，时崔卿权夔州,大贤为政即多闻，刺史真符不必分。尚有西郊诸葛庙，卧龙无首对江濆。
李衍,句,不缘朝阙去，好此结茅庐。
皎然,和邢端公登台春望句，句有春字之什,春日绣衣轻，春台别有情。春烟间草色，春鸟隔花声。春树乱无次，春山遥得名。春风正飘荡，春瓮莫须倾。
NA,得体歌,得体纥那也，纥囊得体那。潭里船车闹，扬州铜器多。三郎当殿坐，听唱得体歌。
张祜,雉朝飞操,朝阳陇东泛暖景，双啄双飞双顾影。朱冠锦襦聊日整，漠漠雾中如衣褧。伤心卢女弦，七十老翁长独眠。雄飞在草雌在田，衷肠结愤气呵天。圣人在上心不偏，翁得女妻甚可怜。
邵士彦,秋闺,斜日空庭暮，幽闺积恨盈。细风吹帐冷，微月度窗明。怨坐啼相续，愁眠梦不成。调琴欲有弄，畏作断肠声。
熊孺登,寒食野望,拜扫无过骨肉亲，一年唯此两三辰。冢头莫种有花树，春色不关泉下人。
韩翃,送齐山人归长白山,旧事仙人白兔公，掉头归去又乘风。柴门流水依然在，一路寒山万木中。
刘知几,仪坤庙乐章,妙算申帷幄，神谋出庙廷。两阶文物备，七德武功成。校猎长杨苑，屯军细柳营。将军献凯入，歌舞溢重城。
薛逢,送李蕴赴郑州因献卢郎中（以下九首并见《赵嘏集》）,仆射陂西想到时，满川晴色见旌旗。马融闲卧笛声远，王粲醉吟楼影移。几日赋诗秋水寺，经年草诏白云司。唯君此去人多羡，却是恩深自不知。
NA,燕燕谣（安禄山未反时有此二谣）,燕燕，飞上天。天上女儿铺白毡，毡上有千钱。
皎然,赋得竹如意送详师赴讲（青字）,缥竹湘南美，吾师尚毁形。仍留负霜节，不变在林青。每入杨枝手，因谈贝叶经。谁期沃州讲，持此别东亭。
钱起,题苏公林亭,平津东阁在，别是竹林期。万叶秋声里，千家落照时。门随深巷静，窗过远钟迟。客位苔生处，依然又赋诗。
张籍,赠贾岛,篱落荒凉僮仆饥，乐游原上住多时。蹇驴放饱骑将出，秋卷装成寄与谁。拄杖傍田寻野菜，封书乞米趁时炊。姓名未上登科记，身屈惟应内史知。
李舜弦,随驾游青城,因随八马上仙山，顿隔尘埃物象闲。只恐西追王母宴，却忧难得到人间。
元稹,初寒夜寄卢子蒙,月是阴秋镜，寒为寂寞资。轻寒酒醒后，斜月枕前时。倚壁思闲事，回灯检旧诗。闻君亦同病，终夜远相悲。
皇甫冉,登玄元庙,古庙川原迥，重门禁籞连。海童纷翠盖，羽客事琼筵。御路分疏柳，离宫出苑田。兴新无向背，望久辨山川。物外将遗老，区中誓绝缘。函关若远近，紫气独依然。
罗邺,曲江春望,故国东归泽国遥，曲江晴望忆渔樵。都缘北阙春先到，不是南山雪易消。瑞影玉楼开组绣，欢声丹禁奏云韶。虽然未得陪鸳鸯，亦酹金觞祝帝尧。
李乂,次苏州,洛渚问吴潮，吴门想洛桥。夕烟杨柳岸，春水木兰桡。城邑南楼近，星辰北斗遥。无因生羽翼，轻举托还飙。
贾岛,忆吴处士,半夜长安雨，灯前越客吟。孤舟行一月，万水与千岑。岛屿夏云起，汀洲芳草深。何当折松叶，拂石剡溪阴。
鲍溶,秋思三首,胡风吹雁翼，远别无人乡。君近雁来处，几回断君肠。昔奉千日书，抚心怨星霜。无书又千日，世路重茫茫。燕国有佳丽，蛾眉富春光。自然君归晚，花落君空堂。君其若不然，岁晚双鸳鸯。顾兔蚀残月，幽光不如星。女儿晚事夫，颜色同秋萤。秋日边马思，武夫不遑宁。燕歌易水怨，剑舞蛟龙腥。风折连枝树，水翻无蒂萍。立身多门户，何必燕山铭。生世不如鸟，双双比翼翎。季秋天地闲，万物生意足。我忧长于生，安得及草木。试从古人愿，致酒歌秉烛。燕赵皆世人，讵能长似玉。俯怜老期近，仰视日车速。萧飒御风君，魂梦愿相逐。百年夜销半，端为重缨束。
皎然,秋日送择高上人往江西谒曹王,超然独游趣，无限别山情。予病不同赏，云闲应共行。斋容秋水照，香氎早风轻。曾被陈王识，遥知江上迎。
白居易,入峡次巴东,不知远郡何时到，犹喜全家此去同。万里王程三峡外，百年生计一舟中。巫山暮足沾花雨，陇水春多逆浪风。两片红旌数声鼓，使君艛艓上巴东。
皎然,讲古文联句,帝出于震，文明始敷。山岳降气，龟龙负图。爰有书契，乃立典谟。先知孔圣，飞步天衢。汉承秦弊，尊儒尚学。百氏六经，九流七略。屈宋接武，班马继作。或颂燕然，或赞麟阁。降及三祖，始变二雅。仲宣闲和，公干萧洒。士衡安仁，不史不野。左张精奥，嵇阮高寡。暨于江表，其文郁兴。绮丽争发，繁芜则惩。词晔春华，思清冬冰。景纯跌宕，游仙独步。青云其情，白璧其句。灵运山水，实多奇趣。远派孤峰，龙腾凤翥。陶令田园，匠意真直。春柳寒松，不凋不饰。江淹杂体，方见才力。拟之信工，似而不逼。鲍昭从军，主意危苦。气胜其词，雅愧于古。隐侯似病，创制规矩。时见琳琅，惜哉榛楛。谢脁秀发，词理翩翩。孤标爽迈，深造精研。惠休翰林，别白离坚。有会必惬，无惭曩贤。吴均颇劲，失于典裁。竟乏波澜，徒工边塞。彼柳吴兴，高视时辈。汀洲一篇，风流寡对。何逊清切，所得必新。缘情既密，象物又真。江总征正，未越常伦。时合风兴，或无淄磷。二杜繁俗，三刘琐碎。陈徐之流，阴张之辈。伊数公者，阃域之外。吁此以还，有固斯郐。
许浑,天竺寺题葛洪井,羽客炼丹井，井留人已无。旧泉青石下，馀甃碧山隅。云朗镜开匣，月寒冰在壶。仍闻酿仙酒，此水过琼酴。
崔涂,秋夕与友人话别,怀君非一夕，此夕倍堪悲。华发犹漂泊，沧洲又别离。冷禽栖不定，衰叶堕无时。况值干戈隔，相逢未可期。
张祜,听崔莒侍御叶家歌,宛罗重縠起歌筵，活凤生花动碧烟。一声唱断无人和，触破秋云直上天。
方干,路支使小池,儿童戏穿凿，咫尺见津涯。藓岸和纤草，松泉溅浅沙。光含半床月，影入一枝花。到此无醒日，当时有习家。
孟浩然,岁除夜有怀（一题作除夜）,迢递三巴路，羁危万里身。乱山残雪夜，孤烛异乡人。渐与骨肉远，转于奴仆亲。那堪正飘泊，来日岁华新。
李频,寻华阳隐者,闲却白云居，行踪出去初。窗中聊取笔，架上独留书。日背林光冷，潭澄岳影虚。长闻得药力，此说复何如。
周昙,晋门·怀帝,蕃汉戈矛遍九垓，两京簪绂走黄埃。刘聪大会平阳日，遣帝行觞事可哀。
齐己,偶作寄王秘书,七丝湘水秋深夜，五字河桥日暮时。借问秘书郎此意，静弹高咏有谁知。
李咸用,送钱契明尊师归庐山,瘦倚青竹杖，炉峰指欲归。霜黏行日屦，风暖到时衣。凭槛云还在，攀松鹤不飞。何曾有别恨，杨柳自依依。
曹松,吊建州李员外,铭旌归故里，猿鸟亦凄然。已葬桐江月，空回建水船。客传为郡日，僧说读书年。恐有吟魂在，深山古木边。
贺知章,奉和圣制送张说上集贤学士赐宴赋得谟字,西学垂玄览，东堂发圣谟。天光烛武殿，时宰集鸿都。枯朽沾皇泽，翾飞舞帝梧。迹同游汗漫，荣是出泥涂。三叹承汤鼎，千欢接舜壶。微躯不可答，空欲咏依蒲。
吕太一,咏院中丛竹,擢擢当轩竹，青青重岁寒。心贞徒见赏，箨小未成竿。
白居易,病中早春,今朝枕上觉头轻，强起阶前试脚行。膻腻断来无气力，风痰恼得少心情。暖消霜瓦津初合，寒减冰渠冻不成。唯有愁人鬓间雪，不随春尽逐春生。
牛峤,杂曲歌辞·杨柳枝,解冻风来末上青，解垂罗袖拜卿卿。无端袅娜临官路，舞送行人过一生。吴王宫里色偏深，一簇纤条万缕金。不愤钱塘苏小小，引郎枝下结同心。桥北桥南千万条，恨伊张绪不相饶。金羁白马临风望，认得羊家静婉腰。狂雪随风扑马飞，惹烟无力被风欹。莫交移入灵和殿，宫女三千又妒伊。袅翠笼烟拂暖波，舞裙新染曲尘罗。章华台畔隋堤上，倚得春风尔许多。
熊皎,道傍松,偃盖当衢莫记年，独含苍翠鹤应怜。垂阴独向笙歌地，有韵自成风雨天。尘路岐分夜月，烧侵根脚起残烟。论功只合行人赏，销得烦蒸古道边。
杜甫,薄暮,江水长流地，山云薄暮时。寒花隐乱草，宿鸟择深枝。旧国见何日，高秋心苦悲。人生不再好，鬓发白成丝。
杜牧,和州绝句,江湖醉渡十年春，牛渚山边六问津。历阳前事知何实，高位纷纷见陷人。
李商隐,玄微先生,仙翁无定数，时入一壶藏。夜夜桂露湿，村村桃水香。醉中抛浩劫，宿处起神光。药裹丹山凤，棋函白石郎。弄河移砥柱，吞日倚扶桑。龙竹裁轻策，鲛绡熨下裳。树栽嗤汉帝，桥板笑秦王。径欲随关令，龙沙万里强。
白居易,蔷薇正开春酒初熟因招刘十九张大夫崔二十四同饮,瓮头竹叶经春熟，阶底蔷薇入夏开。似火浅深红压架，如饧气味绿粘台。试将诗句相招去，倘有风情或可来。明日早花应更好，心期同醉卯时杯。
王贞白,芦苇,高士想江湖，湖闲庭植芦。清风时有至，绿竹兴何殊。嫩喜日光薄，疏忧雨点粗。惊蛙跳得过，斗雀袅如无。未织巴篱护，几抬邛竹扶。惹烟轻弱柳，蘸水漱清蒲。溉灌情偏重，琴樽赏不孤。穿花思钓叟，吹叶少羌雏。寒色暮天映，秋声远籁俱。朗吟应有趣，潇洒十馀株。
王建,相和歌辞·乌栖曲,章华宫人夜上楼，君王望月西山头。夜深宫殿门不锁，白露满山山叶堕。
温庭筠,杨柳八首（一作杨柳枝）,宜春苑外最长条，闲袅春风伴舞腰。正是玉人肠断处，一渠春水赤阑桥。南内墙东御路旁，预知春色柳丝黄。杏花未肯无情思，何是情人最断肠。苏小门前柳万条，毵毵金线拂平桥。黄莺不语东风起，深闭朱门伴细腰。金缕毵毵碧瓦沟，六宫眉黛惹春愁。晚来更带龙池雨，半拂阑干半入楼。馆娃宫外邺城西，远映征帆近拂堤。系得王孙归意切，不关春草绿萋萋。两两黄鹂色似金，袅枝啼露动芳音。春来幸自长如线，可惜牵缠荡子心。御柳如丝映九重，凤凰窗柱绣芙蓉。景阳楼畔千条露，一面新妆待晓钟。织锦机边莺语频，停梭垂泪忆征人。塞门三月犹萧索，纵有垂杨未觉春。
周昙,六朝门·宣帝,宣帝骄奢恣所为，后宫升降略无时。乘危自有妻公在，安许鸾凰是尉迟。
薛稷,仪坤庙乐章二首,阳灵配德，阴魄昭升。尧坛凤下，汉室龙兴。伣天作对，前旒是凝。化行南国，道盛西陵。造舟集灌，无德而称。我粢既洁，我醴既澄。阴阴灵庙，光灵若凭。德馨惟飨，孝思烝烝。乾道既亨，坤元以贞。肃雍攸在，辅佐斯成。外睦九族，内光一庭。克生睿哲，祚我休明。钦若徽范，悠哉淑灵。建兹清宫，于彼上京。缩茅以献，絜秬惟馨。实受其福，斯乎亿龄。
贯休,读唐史,我爱李景伯，内宴执良规。君臣道昭彰，天颜终熙怡。大簸怕清风，糠秕缭乱飞。洪炉烹五金，黄金终自奇。大哉为忠臣，舍此何所之。
董思恭,咏弓（一作太宗诗）,上弦明月半，激箭流星远。落雁带书惊，啼猿映枝转。
张九龄,和姚令公从幸温汤喜雪,万乘飞黄马，千金狐白裘。正逢银霰积，如向玉京游。瑞色铺驰道，花文拂彩旒。还闻吉甫颂，不共郢歌俦。
杜甫,奉送蜀州柏二别驾将中丞命赴江陵起居…行军司马佐,中丞问俗画熊频，爱弟传书彩鹢新。迁转五州防御使，起居八座太夫人。楚宫腊送荆门水，白帝云偷碧海春。报与惠连诗不惜，知吾斑鬓总如银。
苏颋,奉和崔尚书赠大理陆卿鸿胪刘卿见示之作,戏藻嘉鱼乐，栖梧见凤飞。类从皆有召，声应乃无违。美价逢时出，奇才选众稀。避堂贻后政，扫第发前几。出曳仙人履，还熏侍女衣。省中何赫奕，庭际满芳菲。吏部端清鉴，丞郎肃紫机。会心歌咏是，回迹宴言非。北寺邻玄阙，南城写翠微。参差交隐见，仿佛接光辉。宾序尝柔德，刑孚已霁威。巨源林下契，不速自同归。
罗隐,寄渭北徐从事,暖云慵堕柳垂条，骢马徐郎过渭桥。官秩旧参荀秘监，樽罍今伴霍嫖姚。科随鹄箭频曾中，礼向侯弓以重招。莫恨东风促行李，不多时节却归朝。
李群玉,答友人寄新茗,满火芳香碾麹尘，吴瓯湘水绿花新。愧君千里分滋味，寄与春风酒渴人。
白居易,龙门下作,龙门涧下濯尘缨，拟作闲人过此生。筋力不将诸处用，登山临水咏诗行。
朱放,送张山人,知君住处足风烟，古寺荒村在眼前。便欲移家逐君去，唯愁未有买山钱。
温庭筠,寄岳州李外郎远,含蘋不语坐持颐，天远楼高宋玉悲。湖上残棋人散后，岳阳微雨鸟来迟。早梅犹得回歌扇，春水还应理钓丝。独有袁宏正憔悴，一樽惆怅落花时。
刘兼,宴游池馆,绮筵金碧照芳菲，酒满瑶卮水满池。去岁南岐离郡日，今春东蜀看花时。俭莲发脸当筹著，绪柳生腰按柘枝。座客半酣言笑狎，孔融怀抱正怡怡。
皎然,送孙侍御游越,不知持斧客，吟会是何情。丹陛恩犹在，沧洲赏暂行。江桡随月泛，山策逐云行。佳句传零雨，诗流许盛名。
刘得仁,二（一本将后四句作下第吟绝句）,何处访岐路，青云但忆归。风尘数年限，门馆一生依。外族帝王是，中朝亲旧稀。翻令浮议者，不许九霄飞。
李叔卿,江南曲,湖上女，江南花，无双越女春浣纱。风似箭，月如弦，少年吴儿晓进船。郗家子弟谢家郎，乌巾白袷紫香囊。菱歌思欲绝，楚舞断人肠。歌舞未终涕双陨，旧宫坡阤才嶙隐。西山暮雨过江来，北渚春云沿海尽。渡口水流缓，妾归宵剩迟。含情为君再理曲，月华照出澄江时。
韩偓,偶见背面是夕兼梦,酥凝背胛玉搓肩，轻薄红绡覆白莲。此夜分明来入梦，当时惆怅不成眠。眼波向我无端艳，心火因君特地然。莫道人生难际会，秦楼鸾凤有神仙。
方干,赠邻居袁明府,隔竹每呼皆得应，二心亲熟更如何。文章锻炼犹相似，年齿参差不校多。雨后卷帘看越岭，更深欹枕听湖波。朝昏幸得同醒醉，遮莫光阴自下坡。
崔峒,送冯八将军奏事毕归滑台幕府,王门别后到沧洲，帝里相逢俱白头。自叹马卿常带疾，还嗟李广不封侯。棠梨宫里瞻龙衮，细柳营中著虎裘。想到滑台桑叶落，黄河东注杏园秋。
皎然,项王古祠联句,遗庙风尘积，荒途岁月侵。英灵今寂寞，容卫尚森沈。霸楚志何在，平秦功亦深。诸侯归复背，青史古将今。星聚分已定，天亡力岂任。采蘩如可荐，举酒沥空林。
卢肇,嘲游使君,白帝城头二月时，忍教清醒看花枝。莫言世上无袁许，客子由来是相师。
李峤,酬和杜五弟晴朝独坐见赠,平明坐虚馆，旷望几悠哉。宿雾分空尽，朝光度隙来。影低藤架密，香动药阑开。未展山阳会，空留池上杯。
张谓,登金陵临江驿楼,古戍依重险，高楼见五梁。山根盘驿道，河水浸城墙。庭树巢鹦鹉，园花隐麝香。忽然江浦上，忆作捕鱼郎。
顾况,琴曲歌辞·琴歌,琴调秋些，胡风绕雪。峡泉声咽，佳人愁些。
张祜,题虎丘西寺,嚣尘楚城外，一寺枕通波。松色入门远，冈形连院多。花时长到处，别路半经过。惆怅旧禅客，空房深薜萝。
王昌龄,九日登高,青山远近带皇州，霁景重阳上北楼。雨歇亭皋仙菊润，霜飞天苑御梨秋。茱萸插鬓花宜寿，翡翠横钗舞作愁。谩说陶潜篱下醉，何曾得见此风流。
孟浩然,闺情,一别隔炎凉，君衣忘短长。裁缝无处等，以意忖情量。畏瘦疑伤窄，防寒更厚装。半啼封裹了，知欲寄谁将。
白居易,见李苏州示男阿武诗，自感成咏,遥羡青云里，祥鸾正引雏。自怜沧海伴，老蚌不生珠。
白居易,偶以拙诗数首寄呈裴少尹侍郎蒙以盛制四篇…美而谢之,投君之文甚荒芜，数篇价直一束刍。报我之章何璀璨，累累四贯骊龙珠。毛诗三百篇后得，文选六十卷中无。一麋丽龟绝报赛，五鹿连柱难支梧。高兴独因秋日尽，清吟多与好风俱。银钩金错两殊重，宜上屏风张座隅。
白居易,青冢,上有饥鹰号，下有枯蓬走。茫茫边雪里，一掬沙培塿。传是昭君墓，埋闭蛾眉久。凝脂化为泥，铅黛复何有。唯有阴怨气，时生坟左右。郁郁如苦雾，不随骨销朽。妇人无他才，荣枯系妍否。何乃明妃命，独悬画工手。丹青一诖误，白黑相纷纠。遂使君眼中，西施作嫫母。同侪倾宠幸，异类为配偶。祸福安可知，美颜不如丑。何言一时事，可戒千年后。特报后来姝，不须倚眉首。无辞插荆钗，嫁作贫家妇。不见青冢上，行人为浇酒。
杜甫,重题郑氏东亭（在新安界）,华亭入翠微，秋日乱清晖。崩石欹山树，清涟曳水衣。紫鳞冲岸跃，苍隼护巢归。向晚寻征路，残云傍马飞。
卢贞,杂曲歌辞·杨柳枝,一树依依在永丰，两枝飞去杳无踪。玉皇曾采人间曲，应逐歌声入九重。
徐夤,咏灯,分影由来恨不同，绿窗孤馆两何穷。荧煌短焰长疑暗，零落残花旋委空。几处隔帘愁夜雨，谁家当户怯秋风。莫言明灭无多事，曾比人生一世中。
刘希夷,归山,归去嵩山道，烟花覆青草。草绿山无尘，山青杨柳春。日暮松声合，空歌思杀人。
张籍,寄灵一上人初归云门寺,寒山白云里，法侣自招携。竹径通城下，松门隔水西。方同沃洲去，不作武陵迷。仿佛遥看处，秋风是会稽。
柳宗元,登柳州城楼寄漳汀封连四州,城上高楼接大荒，海天愁思正茫茫。惊风乱飐芙蓉水，密雨斜侵薜荔墙。岭树重遮千里目，江流曲似九回肠。共来百越文身地，犹自音书滞一乡。
刘长卿,故女道士婉仪太原郭氏挽歌词,作范宫闱睦，归真道艺超。驭风仙路远，背日帝宫遥。鸾殿空留处，霓裳已罢朝。淮王哀不尽，松柏但萧萧。宫禁恩长隔，神仙道已分。人间惊早露，天上失朝云。逝水年无限，佳城日易曛。箫声将薤曲，哀断不堪闻。
处默,送僧游西域,一盂兼一锡，只此度流沙。野性虽为客，禅心即是家。寺披云峤雪，路入晓天霞。自说游诸国，回应岁月赊。
白居易,负冬日,杲杲冬日出，照我屋南隅。负暄闭目坐，和气生肌肤。初似饮醇醪，又如蛰者苏。外融百骸畅，中适一念无。旷然忘所在，心与虚空俱。
温庭筠,湘东宴曲,湘东夜宴金貂人，楚女含情娇翠嚬。玉管将吹插钿带，锦囊斜拂双麒麟。重城漏断孤帆去，唯恐琼签报天曙。万户沈沈碧树圆，云飞雨散知何处。欲上香车俱脉脉，清歌响断银屏隔。堤外红尘蜡炬归，楼前澹月连江白。
贯休,题方公院寄夏侯明府,银地有馀光，方公道益芳。谁分修藏力，顶有剃头霜。经勘松风燥，檐垂坞茗香。终须结西社，此县似柴桑。
李白,杂曲歌辞·千里思,李陵没胡沙，苏武还汉家。迢迢五原关，朔雪乱边花。一去隔绝域，思归但长嗟。鸿雁向西北，飞书报天涯。
薛能,行路难,何处力堪殚，人心险万端。藏山难测度，暗水自波澜。对面如千里，回肠似七盘。已经吴坂困，欲向雁门难。南北诚须泣，高深不可干。无因善行止，车辙得平安。
姚合,剑器词三首,圣朝能用将，破敌速如神。掉剑龙缠臂，开旗火满身。积尸川没岸，流血野无尘。今日当场舞，应知是战人。昼渡黄河水，将军险用师。雪光偏著甲，风力不禁旗。阵变龙蛇活，军雄鼓角知。今朝重起舞，记得战酣时。破虏行千里，三军意气粗。展旗遮日黑，驱马饮河枯。邻境求兵略，皇恩索阵图。元和太平乐，自古恐应无。
戴叔伦,张评事涉秦居士系见访郡斋，即同赋中字,轺车忽枉辙，郡府自生风。遣吏山禽在，开樽野客同。古墙抽腊笋，乔木飏春鸿。能赋传幽思，清言尽至公。城欹残照入，池曲大江通。此地人来少，相欢一醉中。
岑参,送襄州任别驾,别乘向襄州，萧条楚地秋。江声官舍里，山色郡城头。莫羡黄公盖，须乘彦伯舟。高阳诸醉客，唯见古时丘。
李建勋,春日东山正堂作,身闲赢得出，天气渐暄和。蜀马登山稳，南朝古寺多。早花微弄色，新酒欲生波。从此唯行乐，闲愁奈我何。
欧阳炯,贯休应梦罗汉画歌（一作禅月大师歌）,西岳高僧名贯休，孤情峭拔凌清秋。天教水墨画罗汉，魁岸古容生笔头。时捎大绢泥高壁，闭目焚香坐禅室。忽然梦里见真仪，脱下袈裟点神笔。高握节腕当空掷，窸窣毫端任狂逸。逡巡便是两三躯，不似画工虚费日。怪石安拂嵌复枯，真僧列坐连跏趺。形如瘦鹤精神健，顶似伏犀头骨粗。倚松根，傍岩缝，曲录腰身长欲动。看经弟子拟闻声，瞌睡山童疑有梦。不知夏腊几多年，一手支颐偏袒肩。口开或若共人语，身定复疑初坐禅。案前卧象低垂鼻，崖畔戏猿斜展臂。芭蕉花里刷轻红，苔藓文中晕深翠。硬筇杖，矮松床，雪色眉毛一寸长。绳开梵夹两三片，线补衲衣千万行。林间乱叶纷纷堕，一印残香断烟火。皮穿木屐不曾拖，笋织蒲团镇长坐。休公休公逸艺无人加，声誉喧喧遍海涯。五七字句一千首，大小篆书三十家。唐朝历历多名士，萧子云兼吴道子。若将书画比休公，只恐当时浪生死。休公休公始自江南来入秦，于今到蜀无交亲。诗名画手皆奇绝，觑你凡人争是人。瓦棺寺里维摩诘，舍卫城中辟支佛。若将此画比量看，总在人间为第一。
皮日休,偶成小酌招鲁望不至，以诗为解，因次韵酬之,醉侣相邀爱早阳，小筵催办不胜忙。冲深柳驻吴娃幰，倚短花排羯鼓床。金凤欲为莺引去，钿蝉疑被蝶勾将。如何共是忘形者，不见渔阳掺一场。
李昌符,赠供奉僧玄观,自得曹溪法，诸经更不看。已降禅侣久，兼作帝师难。夜木侵檐黑，秋灯照雨寒。如何嫌有著，一念在林峦。
薛能,雨霁宿望喜驿,风雷一罢思何清，江水依然浩浩声。飞鸟旋生啼鸟在，后人常似古人情。将来道路终须达，过去山川实不平。闲想更逢知旧否，馆前杨柳种初成。
李绅,真娘墓,一株繁艳春城尽，双树慈门忍草生。愁态自随风烛灭，爱心难逐雨花轻。黛消波月空蟾影，歌息梁尘有梵声。还似钱塘苏小小，只应回首是卿卿。
贾岛,积雪,昔属时霖滞，今逢腊雪多。南猜飘桂渚，北讶雨交河。尽灭平芜色，弥重古木柯。空中离白气，岛外下沧波。隐者迷樵道，朝人冷玉珂。夕繁仍昼密，漏间复钟和。想积高嵩顶，新秋皎月过。
陆龟蒙,奉和袭美太湖诗二十首·晓次神景宫,晓帆逗碕岸，高步入神景。洒洒襟袖清，如临蕊珠屏。虽然群动息，此地常寂静。翠镊有寒锵，碧花无定影。凭轩羽人傲，夹户天兽猛。稽首朝元君，褰衣就虚省。呀空雪牙利，嗽水石齿冷。香母未垂婴，芝田不论顷。遥通河汉口，近抚松桂顶。饭荐七白蔬，杯酾九光杏。人间附尘躅，固陋真钳颈。肯信抃鳌倾，犹疑夏虫永。玄津荡琼垄，紫汞啼金鼎。尽出冰霜书，期君一披省。
白居易,自题写真（时为翰林学士）,我貌不自识，李放写我真。静观神与骨，合是山中人。蒲柳质易朽，麋鹿心难驯。何事赤墀上，五年为侍臣。况多刚狷性，难与世同尘。不惟非贵相，但恐生祸因。宜当早罢去，收取云泉身。
杜甫,故武卫将军挽歌三首,严警当寒夜，前军落大星。壮夫思感决，哀诏惜精灵。王者今无战，书生已勒铭。封侯意疏阔，编简为谁青。舞剑过人绝，鸣弓射兽能。铦锋行惬顺，猛噬失蹻腾。赤羽千夫膳，黄河十月冰。横行沙漠外，神速至今称。哀挽青门去，新阡绛水遥。路人纷雨泣，天意飒风飘。部曲精仍锐，匈奴气不骄。无由睹雄略，大树日萧萧。
白居易,湖亭与行简宿,浔阳少有风情客，招宿湖亭尽却回。水槛虚凉风月好，夜深谁共阿怜来。
王贞白,过商山,一宿白云根，时经采麝村。数峰虽似蜀，当昼不闻猿。马立溪沙浅，人争阁道喧。明朝弃襦罢，步步入金门。
郭汭,同崔员外温泉宫即事,辇辂移双阙，宸游整六师。天回紫微座，日转羽林旗。雷气寒戈戟，军容壮武貔。弓鸣射雁处，泉暖跃龙时。惠化成观俗，讴谣入赋诗。同欢王道盛，相与咏雍熙。
张说,三月三日定昆池奉和萧令得潭字韵,暮春三月日重三，春水桃花满禊潭。广乐逶迤天上下，仙舟摇衍镜中酣。
杨巨源,寄中书同年舍人,晴明紫阁最高峰，仙掖开帘范彦龙。五色天书词焕烂，九华春殿语从容。彩毫应染炉烟细，清珮仍含玉漏重。二十年前同日喜，碧霄何路得相逢。
司空图,汴柳半枯因悲柳中隐,行人莫叹前朝树，已占河堤几百春。惆怅题诗柳中隐，柳衰犹在自无身。
郑谷,巴江（时僖宗省方南梁）,乱来奔走巴江滨，愁客多于江徼人。朝醉暮醉雪开霁，一枝两枝梅探春。诏书罪己方哀痛，乡县征兵尚苦辛。鬓秃又惊逢献岁，眼前浑不见交亲。
罗邺,叹别,北来南去几时休，人在光阴似箭流。直待江山尽无路，始因抛得别离愁。
孙元晏,陈·虞居士,苦谏将军总不知，几随烟焰作尘飞。东山居士何人识，惟有君王却许归。
高適,酬鸿胪裴主簿雨后睢阳北楼见赠之作（一作王昌龄诗）,暮霞照新晴，归云犹相逐。有怀晨昏暇，相见登眺目。问礼侍彤襜，题诗访茅屋。高楼多古今，陈事满陵谷。地久微子封，台馀孝王筑。裴回顾霄汉，豁达俯川陆。远水对秋城，长天向乔木。公门何清净，列戟森已肃。不叹携手稀，恒思著鞭速。终当拂羽翰，轻举随鸿鹄。
白居易,晚秋有怀郑中旧隐,天高风袅袅，乡思绕关河。寥落归山梦，殷勤采蕨歌。病添心寂寞，愁入鬓蹉跎。晚树蝉鸣少，秋阶日上多。长闲羡云鹤，久别愧烟萝。其奈丹墀上，君恩未报何。
李颀,百花原（一作王昌龄《出塞行》）,百花原头望京师，黄河水流无已时。穷秋旷野行人绝，马首东来知是谁。
陈羽,送友人游嵩山,嵩山归路绕天坛，雪影松声满谷寒。君见九龙潭上月，莫辞清夜访袁安。
陆龟蒙,寄题天台国清寺齐梁体,峰带楼台天外立，明河色近罘罳湿。松间石上定僧寒，半夜楢溪水声急。
杜甫,送长孙九侍御赴武威判官,骢马新凿蹄，银鞍被来好。绣衣黄白郎，骑向交河道。问君适万里，取别何草草。天子忧凉州，严程到须早。去秋群胡反，不得无电扫。此行收遗甿，风俗方再造。族父领元戎，名声国中老。夺我同官良，飘摇按城堡。使我不能餐，令我恶怀抱。若人才思阔，溟涨浸绝岛。尊前失诗流，塞上得国宝。皇天悲送远，云雨白浩浩。东郊尚烽火，朝野色枯槁。西极柱亦倾，如何正穹昊。
王昌龄,胡笳曲,城南虏已合，一夜几重围。自有金笳引，能沾出塞衣。听临关月苦，清入海风微。三奏高楼晓，胡人掩涕归。
陆龟蒙,闲居杂题五首·野态真,君如有意耽田里，予亦无机向艺能。心迹所便唯是直，人间闻道最先憎。
任翻,秋晚途次,秋色满行路，此时心不闲。孤贫游上国，少壮有衰颜。众鸟已归树，旅人犹过山。萧条远林外，风急水潺潺。
王初,望雪,银花珠树晓来看，宿醉初醒一倍寒。已似王恭披鹤氅，凭栏仍是玉栏干。
张籍,赠道士（一作剡溪逢茅山道士）,茅山近别剡溪逢，玉节青旄十二重。自说年年上天去，罗浮最近海边峰。
常沂,禁中春松,映殿松偏好，森森列禁中。攒柯沾圣泽，疏盖引皇风。晚色连秦苑，春香满汉宫。操将金石固，材与直臣同。翠影宜青琐，苍枝秀碧空。还知沐天眷，千载更葱茏。
张齐贤,仪坤庙乐章,祼圭既濯，郁鬯既陈。画幕云举，黄流玉醇。仪充献酌，礼盛众禋。地察惟孝，愉焉飨亲。
裴说,夏日即事,僻居门巷静，竟日坐阶墀。鹊喜虽传信，蛩吟不见诗。笋抽通旧竹，梅落立闲枝。此际无尘挠，僧来称所宜。
高適,酬裴员外以诗代书,少时方浩荡，遇物犹尘埃。脱略身外事，交游天下才。单车入燕赵，独立心悠哉。宁知戎马间，忽展平生怀。且欣清论高，岂顾夕阳颓。题诗碣石馆，纵酒燕王台。北望沙漠垂，漫天雪皑皑。临边无策略，览古空裴回。乐毅吾所怜，拔齐翻见猜。荆卿吾所悲，适秦不复回。然诺多死地，公忠成祸胎。与君从此辞，每恐流年催。如何俱老大，始复忘形骸。兄弟真二陆，声名连八裴。乙未将星变，贼臣候天灾。胡骑犯龙山，乘舆经马嵬。千官无倚著，万姓徒悲哀。诛吕鬼神动，安刘天地开。奔波走风尘，倏忽值云雷。拥旄出淮甸，入幕征楚材。誓当剪鲸鲵，永以竭驽骀。小人胡不仁，谗我成死灰。赖得日月明，照耀无不该。留司洛阳宫，詹府唯蒿莱。是时扫氛祲，尚未歼渠魁。背河列长围，师老将亦乖。归军剧风火，散卒争椎埋。一夕瀍洛空，生灵悲曝腮。衣冠投草莽，予欲驰江淮。登顿宛叶下，栖遑襄邓隈。城池何萧条，邑屋更崩摧。纵横荆棘丛，但见瓦砾堆。行人无血色，战骨多青苔。遂除彭门守，因得朝玉阶。激昂仰鹓鹭，献替欣盐梅。驱传及远蕃，忧思郁难排。罢人纷争讼，赋税如山崖。所思在畿甸，曾是鲁宓侪。自从拜郎官，列宿焕天街。那能访遐僻，还复寄琼瑰。金玉本高价，埙篪终易谐。朗咏临清秋，凉风下庭槐。何意寇盗间，独称名义偕。辛酸陈侯诔，叹息季鹰杯。白日屡分手，青春不再来。卧看中散论，愁忆太常斋。酬赠徒为尔，长歌还自咍。
徐铉,秋日雨中与萧赞善访殷舍人于翰林座中作,野出西垣步步迟，秋光如水雨如丝。铜龙楼下逢闲客，红药阶前访旧知。乱点乍滋承露处，碎声因想滴蓬时。银台钥入须归去，不惜馀欢尽酒卮。
方干,柳,摇曳惹风吹，临堤软胜丝。态浓谁为识，力弱自难持。学舞枝翻袖，呈妆叶展眉。如何一攀折，怀友又题诗。
许浑,朱坡故少保杜公池亭,杜陵池榭绮城东，孤岛回汀路不穷。高岫乍疑三峡近，远波初似五湖通。楸梧叶暗潇潇雨，菱荇花香淡淡风。还有昔时巢燕在，飞来飞去画堂中。
陆龟蒙,怀仙三首,闻道阳都女，连娟耳细长。自非黄犊客，不得到云房。但服镮刚子，兼吟曲素词。须知臣汉客，还见布龙儿。神烛光华丽，灵祛羽翼生。已传餐玉粒，犹自买云英。
白居易,和微之诗二十三首·和送刘道士游天台,闻君梦游仙，轻举超世雰。握持尊皇节，统卫吏兵军。灵旗星月象，天衣龙凤纹。佩服交带箓，讽吟蕊珠文。阆宫缥缈间，钧乐依稀闻。斋心谒西母，暝拜朝东君。烟霏子晋裾，霞烂麻姑裙。倏忽别真侣，怅望随归云。人生同大梦，梦与觉谁分。况此梦中梦，悠哉何足云。假如金阙顶，设使银河濆。既未出三界，犹应在五蕴。饮咽日月精，茹嚼沆瀣芬。尚是色香味，六尘之所熏。仙中有大仙，首出梦幻群。慈光一照烛，奥法相絪缊。不知万龄暮，不见三光曛。一性自了了，万缘徒纷纷。苦海不能漂，劫火不能焚。此是竺乾教，先生垂典坟。
马戴,送李侍御福建从事,晋安来越国，蔓草故宫迷。钓渚龙应在，琴台鹤乱栖。泛涛明月广，边海众山齐。宾府通兰棹，蛮僧接石梯。片云和瘴湿，孤屿映帆低。上客多诗兴，秋猿足夜啼。
张祜,酬武蕴之，乙丑之岁始见华发余自悲遂成继和,贾生年尚少，华发近相侵。不是流光促，因缘别恨深。怜君成苦调，感我独长吟。岂料清秋日，星星共映簪。
白居易,早春招张宾客,久雨初晴天气新，风烟草树尽欣欣。虽当冷落衰残日，还有阳和暖活身。池色溶溶蓝染水，花光焰焰火烧春。商山老伴相收拾，不用随他年少人。
NA,郊庙歌辞·武后享清庙乐章十首·第六送文舞,帝图草创，皇业初开。功高佐命，业赞云雷。
白居易,府酒五绝·招客,日午微风且暮寒，春风冷峭雪乾残。碧毡帐下红炉畔，试为来尝一醆看。
于濆,野蚕,野蚕食青桑，吐丝亦成茧。无功及生人，何异偷饱暖。我愿均尔丝，化为寒者衣。
齐己,酬西川楚峦上人卷,玉垒峨嵋秀，岷江锦水清。古人搜不尽，吾子得何精。可信由前习，堪闻正后生。东西五千里，多谢寄无成。
杜甫,最能行,峡中丈夫绝轻死，少在公门多在水。富豪有钱驾大舸，贫穷取给行艓子。小儿学问止论语，大儿结束随商旅。欹帆侧柁入波涛，撇漩捎濆无险阻。朝发白帝暮江陵，顷来目击信有征。瞿塘漫天虎须怒，归州长年行最能。此乡之人气量窄，误竞南风疏北客。若道土无英俊才，何得山有屈原宅。
李许,送舍弟,澹荡和风催去袖，摇扬淑景照离樽。
李端,卧病闻吉中孚拜官寄元秘书昆季,汉家采使不求声，自慰文章道欲行。毛遂登门虽异赏，韩非入传滥齐名。云归暂爱青山出，客去还愁白发生。年少奉亲皆愿达，敢将心事向玄成。
李端,书志赠畅当,少喜神仙术，未去已蹉跎。壮志一为累，浮生事渐多。衰颜不相识，岁暮定相过。请问宗居士，君其奈老何。
权德舆,奉和圣制中春麟德殿会百寮观新乐,仲春蔼芳景，内庭宴群臣。森森列干戚，济济趋钩陈。大乐本天地，中和序人伦。正声迈咸濩，易象含羲文。玉俎映朝服，金钿明舞茵。韶光雪初霁，圣藻风自薰。时泰恩泽溥，功成行缀新。赓歌仰昭回，窃比华封人。
刘威,游东湖黄处士园林,偶向东湖更向东，数声鸡犬翠微中。遥知杨柳是门处，似隔芙蓉无路通。樵客出来山带雨，渔舟过去水生风。物情多与闲相称，所恨求安计不同。
元稹,拟醉（自此至《狂醉》，皆是夕所赋）,九月闲宵初向火，一尊清酒始行杯。怜君城外遥相忆，冒雨冲泥黑地来。
白居易,冬夜,家贫亲爱散，身病交游罢。眼前无一人，独掩村斋卧。冷落灯火暗，离披帘幕破。策策窗户前，又闻新雪下。长年渐省睡，夜半起端坐。不学坐忘心，寂莫安可过。兀然身寄世，浩然心委化。如此来四年，一千三百夜。
李商隐,复至裴明府所居,伊人卜筑自幽深，桂巷杉篱不可寻。柱上雕虫对书字，槽中瘦马仰听琴。求之流辈岂易得，行矣关山方独吟。赊取松醪一斗酒，与君相伴洒烦襟。
杜甫,魏十四侍御就弊庐相别,有客骑骢马，江边问草堂。远寻留药价，惜别到文场。入幕旌旗动，归轩锦绣香。时应念衰疾，书疏及沧浪。
沈麟,送道士曾昭莹,南北东西事，人间会也无。昔曾栖玉笥，今也返玄都。雪片随天阔，泉声落石孤。丹霄人有约，去采石菖蒲。
陆畅,夜到泗州酬崔使君,徐城洪尽到淮头，月里山河见泗州。闻道泗滨清庙磬，雅声今在谢家楼。
杜甫,暝,日下四山阴，山庭岚气侵。牛羊归径险，鸟雀聚枝深。正枕当星剑，收书动玉琴。半扉开烛影，欲掩见清砧。
齐己,再游匡山,紫霄兼二老，相对倚空寒。久别成衰病，重来更上难。径危云母滑，崖旱瀑流干。目断岚烟际，神仙有石坛。
徐铉,和元帅书记萧郎中观习水师,元帅楼船出治兵，落星山外火旗明。千帆日助江陵势，万里风驰下濑声。杀气晓严波上鹢，凯歌遥骇海边鲸。仲宣一作从军咏，回顾儒衣自不平。
齐己,湘江送客,湘江秋色湛如冰，楚客离怀暮不胜。千里碧云闻塞雁，几程青草见巴陵。寒涛响叠晨征橹，岸苇丛明夜泊灯。鹦鹉洲边若回首，为思前事一扪膺。
陆希声,阳羡杂咏十九首·桃花谷,君阳山下足春风，满谷仙桃照水红。何必武陵源上去，涧边好过落花中。
朱庆馀,自述,诗人甘寂寞，居处遍苍苔。后夜蟾光满，邻家树影来。岂知莲帐好，自爱草堂开。愿答相思意，援毫愧不才。
白居易,牡丹芳－美天子忧农也,牡丹芳，牡丹芳，黄金蕊绽红玉房。千片赤英霞烂烂，百枝绛点灯煌煌。照地初开锦绣段，当风不结兰麝囊。仙人琪树白无色，王母桃花小不香。宿露轻盈泛紫艳，朝阳照耀生红光。红紫二色间深浅，向背万态随低昂。映叶多情隐羞面，卧丛无力含醉妆。低娇笑容疑掩口，凝思怨人如断肠。秾姿贵彩信奇绝，杂卉乱花无比方。石竹金钱何细碎，芙蓉芍药苦寻常。遂使王公与卿士，游花冠盖日相望。庳车软舆贵公主，香衫细马豪家郎。卫公宅静闭东院，西明寺深开北廊。戏蝶双舞看人久，残莺一声春日长。共愁日照芳难驻，仍张帷幕垂阴凉。花开花落二十日，一城之人皆若狂。三代以还文胜质，人心重华不重实。重华直至牡丹芳，其来有渐非今日。元和天子忧农桑，恤下动天天降祥。去岁嘉禾生九穗，田中寂寞无人至。今年瑞麦分两歧，君心独喜无人知。无人知，可叹息。我愿暂求造化力，减却牡丹妖艳色。少回卿士爱花心，同似吾君忧稼穑。
张九龄,彭蠡湖上,沿涉经大湖，湖流多行泆。决晨趋北渚，逗浦已西日。所适虽淹旷，中流且闲逸。瑰诡良复多，感见乃非一。庐山直阳浒，孤石当阴术。一水云际飞，数峰湖心出。象类何交纠，形言岂深悉。且知皆自然，高下无相恤。
贯休,谢卢少卿惠千文,庐山有石镜，高倚无尘垢。昼景分烟萝，夜魄侵星斗。苞含物象列，搜照鱼龙吼。寄谢天地间，毫端皆我有。
NA,长沙童谣,三羊五马，马子离群，羊子无舍。
吴筠,高士咏·通玄真人,通玄贵阴德，利物非市朝。悠然大江上，散发挥轻桡。已陈缁帷说，复表沧浪谣。灭迹竟何往，遗文独昭昭。
灵一,哭卫尚书,画戟重门楚水阴，天涯欲暮共伤心。南荆双戟痕犹在，北斗孤魂望已深。莲花幕下悲风起，细柳营边晓月临。有路茫茫向谁问，感君空有泪沾襟。
罗邺,雁二首,暮天新雁起汀洲，红蓼花开水国愁。想得故园今夜月，几人相忆在江楼。早背胡霜过戍楼，又随寒日下汀洲。江南江北多离别，忍报年年两地愁。
白居易,吟四虽（杂言）,酒酣后，歌歇时。请君添一酌，听我吟四虽。年虽老，犹少于韦长史。命虽薄，犹胜于郑长水。眼虽病，犹明于徐郎中。家虽贫，犹富于郭庶子。省躬审分何侥幸，值酒逢歌且欢喜。忘荣知足委天和，亦应得尽生生理。
杜甫,八哀诗·赠左仆射郑国公严公武,郑公瑚琏器，华岳金天晶。昔在童子日，已闻老成名。嶷然大贤后，复见秀骨清。开口取将相，小心事友生。阅书百纸尽，落笔四座惊。历职匪父任，嫉邪常力争。汉仪尚整肃，胡骑忽纵横。飞传自河陇，逢人问公卿。不知万乘出，雪涕风悲鸣。受词剑阁道，谒帝萧关城。寂寞云台仗，飘飖沙塞旌。江山少使者，笳鼓凝皇情。壮士血相视，忠臣气不平。密论贞观体，挥发岐阳征。感激动四极，联翩收二京。西郊牛酒再，原庙丹青明。匡汲俄宠辱，卫霍竟哀荣。四登会府地，三掌华阳兵。京兆空柳色，尚书无履声。群乌自朝夕，白马休横行。诸葛蜀人爱，文翁儒化成。公来雪山重，公去雪山轻。记室得何逊，韬钤延子荆。四郊失壁垒，虚馆开逢迎。堂上指图画，军中吹玉笙。岂无成都酒，忧国只细倾。时观锦水钓，问俗终相并。意待犬戎灭，人藏红粟盈。以兹报主愿，庶或裨世程。炯炯一心在，沉沉二竖婴。颜回竟短折，贾谊徒忠贞。飞旐出江汉，孤舟轻荆衡。虚无马融笛，怅望龙骧茔。空馀老宾客，身上愧簪缨。
徐铉,送勋道人之建安,下国兵方起，君家义独闻。若为轻世利，归去卧溪云。挂席冲岚翠，携筇破藓纹。离情似霜叶，江上正纷纷。
沈鹏,寒蝉树,一叶初飞日，寒蝉益易惊。入林惭织细，依树愧身轻。大干时容息，乔枝或借鸣。心由饮露静，响为逐风清。忝有翩翾分，应怜嘒唳声。不知微薄影，早晚挂緌缨。
戴叔伦,新秋夜寄江右友人,遥夜独不寐，寂寥蓬户中。河明五陵上，月满九门东。旧知亲友散，故园江海空。怀归正南望，此夕起秋风。
韩偓,初赴期集,轻寒著背雨凄凄，九陌无尘未有泥。还是平时旧滋味，慢垂鞭袖过街西。
段成式,游长安诸寺联句·翊善坊保寿寺·光天帧赞联句,观音化身，厥形孔怪。胣脑淫厉，众魔膜拜。指梦鸿纷，榜列区界。其事明张，何不可解。阎阿德川，大士先天。众象参罗，福源田田。百亿花发，百千灯然。胶如络绎，浩汗连绵。焰摩界戚，洛迦苦霁。正念皈依，众青如彗。戾宰可汰，痴膜可蜕。稽首如空，睟容若睇。阐提墨师，睹而面之。寸念不生，未遇乎而。
张衮,梁郊祀乐章·庆和,烟燎升，礼容彻。诚感达，人神悦。灵贶彰，圣情结。玉座寂，金炉歇。
韦应物,郡斋卧疾绝句,香炉宿火灭，兰灯宵影微。秋斋独卧病，谁与覆寒衣。
朱放,别李季兰,古岸新花开一枝，岸傍花下有分离。莫将罗袖拂花落，便是行人肠断时。
李白,赠从弟冽,楚人不识凤，重价求山鸡。献主昔云是，今来方觉迷。自居漆园北，久别咸阳西。风飘落日去，节变流莺啼。桃李寒未开，幽关岂来蹊。逢君发花萼，若与青云齐。及此桑叶绿，春蚕起中闺。日出布谷鸣，田家拥锄犁。顾余乏尺土，东作谁相携。傅说降霖雨，公输造云梯。羌戎事未息，君子悲涂泥。报国有长策，成功羞执珪。无由谒明主，杖策还蓬藜。他年尔相访，知我在磻溪。
马戴,集宿姚殿中宅期僧无可不至,殿中日相命，开尊话旧时。馀钟催鸟绝，积雪阻僧期。林静寒光远，天阴曙色迟。今夕复何夕，人谒去难追。
NA,谢小娥梦盗姓名,车中猴，门东草。禾中走，一日夫。
王湾,次北固山下,客路青山外，行舟绿水前。潮平两岸阔，风正一帆悬。海日生残夜，江春入旧年。乡书何处达，归雁洛阳边。
孙元晏,陈·江令宅,不向南朝立谏名，旧居基在事分明。令人惆怅江中令，只作篇章过一生。
李益,城傍少年（一作汉宫少年行）,生长边城傍，出身事弓马。少年有胆气，独猎阴山下。偶与匈奴逢，曾擒射雕者。名悬壮士籍，请君少相假。
罗让,闰月定四时,月闰随寒暑，畴人定职司。馀分将考日，积算自成时。律候行宜表，阴阳运不欺。气薰灰琯验，数扐卦辞推。六律文明序，三年理暗移。当知岁功立，唯是奉无私。
NA,杂曲歌辞·回纥,曾闻瀚海使难通，幽闺少妇罢裁缝。缅想边庭征战苦，谁能对镜治愁容。久戍人将老，须臾变作白头翁。
李白,赋得白鹭鸶，送宋少府入三峡,白鹭拳一足，月明秋水寒。人惊远飞去，直向使君滩。
崔璐,览皮先辈盛制，因作十韵以寄，用伸款仰,河岳挺灵异，星辰精气殊。在人为英杰，与国作祯符。襄阳得奇士，俊迈真龙驹。勇果鲁仲由，文赋蜀相如。浑浩江海广，葩华桃李敷。小言入无间，大言塞空虚。几人游赤水，夫子得玄珠。鬼神争奥秘，天地惜洪炉。既有曾参行，仍兼君子儒。吾知上帝意，将使居黄枢。好保千金体，须为万姓谟。
岑参,终南云际精舍寻法澄上人不遇归高冠东潭石淙…贻友人,昨夜云际宿，旦从西峰回。不见林中僧，微雨潭上来。诸峰皆青翠，秦岭独不开。石鼓有时鸣，秦王安在哉。东南云开处，突兀猕猴台。崖口悬瀑流，半空白皑皑。喷壁四时雨，傍村终日雷。北瞻长安道，日夕生尘埃。若访张仲蔚，衡门满蒿莱。
怀素,题张僧繇醉僧图,人人送酒不曾沽，终日松间挂一壶。草圣欲成狂便发，真堪画入醉僧图。
杜荀鹤,李昭象云与二三同人见访有寄,得君书后病颜开，云拉同人访我来。在路不妨冲雨雪，到山还免踏尘埃。吟沈水阁何宵月，坐破松岩几处苔。贫舍款宾无别物，止于空战大尊罍。
王翰,观蛮童为伎之作,长裙锦带还留客，广额青娥亦效颦。共惜不成金谷妓，虚令看杀玉车人。
唐彦谦,闻应德茂先离棠溪,落日芦花雨，行人谷树村。青山时问路，红叶自知门。苜蓿穷诗味，芭蕉醉墨痕。端知弃城市，经席许频温。
卢僎,岁晚还京台望城阙成口号先赠交亲,紫陌开行树，朱城出晚霞。犹怜惯去国，疑是梦还家。风弱知催柳，林青觉待花。交亲望归骑，几处拥年华。
权德舆,赠别表兄韦卿,新读兵书事护羌，腰间宝剑映金章。少年百战应轻别，莫笑儒生泪数行。
李白,春日醉起言志,处世若大梦，胡为劳其生。所以终日醉，颓然卧前楹。觉来盼庭前，一鸟花间鸣。借问此何时，春风语流莺。感之欲叹息，对酒还自倾。浩歌待明月，曲尽已忘情。
韩琮,杨柳枝,梁苑隋堤事已空，万条犹舞旧春风。那堪更想千年后，谁见杨花入汉宫。
刘商,春日卧病,楚客经年病，孤舟人事稀。晚晴江柳变，春暮塞鸿归。今日方知命，前身自觉非。不能忧岁计，无限故山薇。
王维,从岐王夜宴卫家山池应教,座客香貂满，宫娃绮幔张。涧花轻粉色，山月少灯光。积翠纱窗暗，飞泉绣户凉。还将歌舞出，归路莫愁长。
岑参,怀叶县关操、姚旷、韩涉、李叔齐,数子皆故人，一时吏宛叶。经年总不见，书札徒满箧。斜日半空庭，旋风走梨叶。去君千里地，言笑何时接。
朱庆馀,长城,秦帝防胡虏，关心倍可嗟。一人如有德，四海尽为家。往事乾坤在，荒基草木遮。至今徒者骨，犹自哭风沙。
刘禹锡,洛中初冬拜表有怀上京故人,凤楼南面控三条，拜表郎官早渡桥。清洛晓光铺碧簟，上阳霜叶剪红绡。省门簪组初成列，云路鸳鸾想退朝。寄谢殷勤九天侣，抢榆水击各逍遥。
虚中,芳草,绵绵芳草绿，何处动深思。金谷人亡后，沙场日暖时。龙鳞藏有瑞，风雨洒无私。欲采兰兼蕙，清香可赠谁。
朱景玄,水阁,楼居半池上，澄影共相空。谢守题诗处，莲开净碧中。
白居易,岁暮道情二首,壮日苦曾惊岁月，长年都不惜光阴。为学空门平等法，先齐老少死生心。半故青衫半白头，雪风吹面上江楼。禅功自见无人觉，合是愁时亦不愁。
徐铉,奉和宫傅相公怀旧见寄四十韵,谢傅功成德望全，鸾台初下正萧然。抟风乍息三千里，感旧重怀四十年。西掖新官同贾马，南朝兴运似开天。文辞职业分工拙，流辈班资让后先。每愧陋容劳刻画，长惭顽石费雕镌。晨趋纶掖吟春永，夕会精庐待月圆。立马有时同草诏，联镳几处共成篇。闲歌柳叶翻新曲，醉咏桃花促绮筵。少壮况逢时世好，经过宁虑岁华迁。云龙得路须腾跃，社栎非材合弃捐。再谒湘江犹是幸，两还宣室竟何缘。已知瑕玷劳磨莹，又得官司重接连。听漏分宵趋建礼，从游同召赴甘泉。云开阊阖分台殿，风过华林度管弦。行止不离宫仗影，衣裾尝惹御炉烟。师资稷契论中礼，依止山公典小铨。多谢天波垂赤管，敢教晨景过华砖。翾飞附骥方经远，巨楫垂风遂济川。玉烛调时钧轴正，台阶平处德星悬。岩廊礼绝威容肃，布素情深友好偏。长拟营巢安大厦，忽惊操钺领中权。吴门日丽龙衔节，京口沙晴鹢画船。盖代名高方赫赫，恋恩心切更乾乾。袁安辞气忠仍恳，吴汉精诚直且专。却许丘明师纪传，更容疏广奉周旋。朱门自得施行马，厚禄何妨食万钱。密疏尚应劳献替，清谈唯见论空玄。东山妓乐供闲步，北牖风凉足晏眠。玄武湖边林隐见，五城桥下棹洄沿。曾移苑树开红药，新凿家池种白莲。不遣前驺妨野逸，别寻逋客互招延。棋枰寂静陈虚阁，诗笔沉吟劈彩笺。往事偶来春梦里，闲愁因动落花前。青云旧侣嗟谁在，白首亲情倍见怜。尽日凝思殊怅望，一章追叙信精研。韶颜莫与年争竞，世虑须凭道节宣。幸喜书生为将相，定由阴德致神仙。羊公剩有登临兴，尚子都无嫁娶牵。退象天山镇浮竞，起为霖雨润原田。从容自保君臣契，何必扁舟始是贤。
刘昭禹,怀华山隐者,先生入太华，杳杳绝良音。秋梦有时见，孤云无处寻。神清峰顶立，衣冷瀑边吟。应笑干名者，六街尘土深。
刘禹锡,奉和司空裴相公中书即事通简旧僚之作,谭笑在岩廊，人人尽所长。仪形见山立，文字动星光。日运丹青笔，时看赤白囊。伫闻戎马息，入贺领鸳行。
钟谟,贻耀州将,翩翩归尽塞垣鸿，隐隐惊开蛰户虫。渭北离愁春色里，江南家事战尘中。还同逐客纫兰佩，谁听缧囚奏土风。多谢贤侯振吾道，免令搔首泣途穷。
孙翃,奉酬张洪州九龄江上见赠,受命谳封疆，逢君牧豫章。於焉审虞芮，复尔共舟航。怅别秋阴尽，怀归客思长。江皋枉离赠，持此慰他乡。
白居易,观游鱼,绕池闲步看鱼游，正值儿童弄钓舟。一种爱鱼心各异，我来施食尔垂钩。
沈佺期,横吹曲辞·长安道,秦地平如掌，层城出云汉。楼阁九衢春，车马千门旦。绿柳开复合，红尘聚还散。日晚斗鸡回，经过狭斜看。
罗隐,重过三衢哭孙员外,烂柯山下忍重到，双桧楼前日欲残。华屋未移春照灼，故侯何在泪汍澜。不唯济物工夫大，长忆容才尺度宽。一恸旁人莫相笑，知音衰尽路行难。
郑璧,奉和陆鲁望白菊,白艳轻明带露痕，始知佳色重难群。终朝疑笑梁王雪，尽日慵飞蜀帝魂。燕雨似翻瑶渚浪，雁风疑卷玉绡纹。琼妃若会宽裁剪，堪作蟾宫夜舞裙。
吕岩,题凤翔府天庆观,得道年来八百秋，不曾飞剑取人头。玉皇未有天符至，且货乌金混世流。
张南史,酬张二仓曹杨子闲居见寄兼呈韩郎中左补阙皇甫冉,孤云独鹤自悠悠，别后经年尚泊舟。渔父致词相借问，仙郎能赋许依投。折芳远计三春草，乘兴闲看万里流。莫怪杜门频乞假，不堪扶病拜龙楼。
卢照邻,结客少年场行,长安重游侠，洛阳富财雄。玉剑浮云骑，金鞭明月弓。斗鸡过渭北，走马向关东。孙宾遥见待，郭解暗相通。不受千金爵，谁论万里功。将军下天上，虏骑入云中。烽火夜似月，兵气晓成虹。横行徇知己，负羽远从戎。龙旌昏朔雾，鸟阵卷胡风。追奔瀚海咽，战罢阴山空。归来谢天子，何如马上翁。
白居易,赠别宣上人,上人处世界，清净何所似。似彼白莲花，在水不著水。性真悟泡幻，行洁离尘滓。修道来几时，身心俱到此。嗟余牵世网，不得长依止。离念与碧云，秋来朝夕起。
NA,益阳谚,长沙益阳，一时相b3。
卢纶,白发叹,发白晓梳头，女惊妻泪流。不知丝色后，堪得几回秋。
李咸用,送从兄入京,柳转春心梅艳香，相看江上恨何长。多情流水引归思，无赖严风促别觞。大抵男儿须振奋，近来时事懒思量。云帆高挂一挥手，目送烟霄雁断行。
齐己,题鹤鸣泉八韵,嘹唳遗踪去，澄明物掩难。喷开山面碧，飞落寺门寒。汲引随瓶满，分流逐处安。幽虫乘叶过，渴狖拥条看。上有危峰叠，旁宜怪石盘。冷吞双树影，甘润百毛端。异早闻镌玉，灵终别建坛。潇湘在何处，终日自波澜。
陆龟蒙,江城夜泊,漏移寒箭丁丁急，月挂虚弓霭霭明。此夜离魂堪射断，更须江笛两三声。
皇甫冉,寄权器,露湿青芜时欲晚，水流黄叶意无穷。节近重阳念归否，眼前篱菊带秋风。
刘驾,上马叹,羸马行迟迟，顽童去我远。时时一回顾，不觉白日晚。路傍豪家宅，楼上红妆满。十月庭花开，花前吹玉管。君当未贵日，岂不常屯蹇。如何见布衣，忽若尘入眼。布衣岂常贱，世事车轮转。
权德舆,朝元阁,缭垣复道上层霄，十月离宫万国朝。胡马忽来清跸去，空馀台殿照山椒。
苏颋,奉和圣制送张说上集贤学士赐宴得兹字,肃肃金殿里，招贤固在兹。锵锵石渠内，序拜亦同时。宴锡欢谈道，文成贵说诗。用儒今作相，敦学旧为师。下际天光近，中来帝渥滋。国朝良史载，能事日论思。
贾岛,送饶州张使君,终南云雨连城阙，去路西江白浪头。滁上郡斋离昨日，鄱阳农事劝今秋。道心生向前朝寺，文思来因静夜楼。借问泊帆干谒者，谁人曾听峡猿愁。
刘威,冬日送友人西归,北风吹别思，杳杳度云山。满望是归处，一生犹未闲。知音方见誉，浮宦久相关。空有心如月，同居千里还。
NA,郊庙歌辞·周郊祀乐章·治顺乐,羽卫离丹阙，金轩赴泰坛。珠旗明月色，玉佩晓霜寒。黼黻龙衣备，琮璜宝器完。百神将受职，宗社保长安。
李郢,秦处士移家富春发樟亭怀寄,潮落空江洲渚生，知君已上富春亭。尝闻郭邑山多秀，更说官僚眼尽青。离别几宵魂耿耿，相思一座发星星。仙翁白石高歌调，无复松斋半夜听。
刘禹锡,和宣武令狐相公郡斋对新竹,新竹翛翛韵晓风，隔窗依砌尚蒙笼。数间素壁初开后，一段清光入坐中。欹枕闲看知自适，含毫朗咏与谁同。此君若欲长相见，政事堂东有旧丛。
李白,留别曹南群官之江南,我昔钓白龙，放龙溪水傍。道成本欲去，挥手凌苍苍。时来不关人，谈笑游轩皇。献纳少成事，归休辞建章。十年罢西笑，览镜如秋霜。闭剑琉璃匣，炼丹紫翠房。身佩豁落图，腰垂虎鞶囊。仙人驾彩凤，志在穷遐荒。恋子四五人，裴回未翱翔。东流送白日，骤歌兰蕙芳。仙宫两无从，人间久摧藏。范蠡说句践，屈平去怀王。飘飘紫霞心，流浪忆江乡。愁为万里别，复此一衔觞。淮水帝王州，金陵绕丹阳。楼台照海色，衣马摇川光。及此北望君，相思泪成行。朝云落梦渚，瑶草空高堂。帝子隔洞庭，青枫满潇湘。怀君路绵邈，览古情凄凉。登岳眺百川，杳然万恨长。知恋峨眉去，弄景偶骑羊。
张籍,酬白二十二舍人早春曲江见招,曲江冰欲尽，风日已恬和。柳色看犹浅，泉声觉渐多。紫蒲生湿岸，青鸭戏新波。仙掖高情客，相招共一过。
李端,送友人（一作送友人南游）,闻说湘川路，年年古木多。猿啼巫峡夜，月照洞庭波。穷海人还去，孤城雁与过。青山不同赏，来往自蹉跎。
韦应物,话旧（亭中对兄姊话兰陵崇贤怀真已来故事，泫然而作）,存亡三十载，事过悉成空。不惜沾衣泪，并话一宵中。
杨凌,春霁花萼楼南闻宫莺,祥烟瑞气晓来轻，柳变花开共作晴。黄鸟远啼鳷鹊观，春风流出凤凰城。
李白,访戴天山道士不遇,犬吠水声中，桃花带雨浓。树深时见鹿，溪午不闻钟。野竹分青霭，飞泉挂碧峰。无人知所去，愁倚两三松。
张祜,横吹曲辞·捉搦歌,门上关，墙上棘，窗中女子声唧唧，洛阳大道徒自直。女子心在婆舍侧，呜呜笼鸟触四隅。养男男娶妇，养女女嫁夫。阿婆六十翁七十，不知女子长日泣，从他嫁去无悒悒。
许浑,题邹处士隐居（一作题裴处士园林）,桑柘满江村，西斋接海门。浪冲高岸响，潮入小池浑。岩树阴棋局，山花落酒樽。相逢亦留宿，还似识王孙。
刘长卿,陪辛大夫西亭宴观妓,歌舞怜迟日，旄麾映早春。莺窥陇西将，花对洛阳人。醉罢知何事，恩深忘此身。任他行雨去，归路裛香尘。
王建,早秋过龙武李将军书斋,高树蝉声秋巷里，朱门冷静似闲居。重装墨画数茎竹，长著香薰一架书。语笑侍儿知礼数，吟哦野客任狂疏。就中爱读英雄传，欲立功勋恐不如。
刘禹锡,白鹭儿,白鹭儿，最高格。毛衣新成雪不敌，众禽喧呼独凝寂。孤眠芊芊草，久立潺潺石。前山正无云，飞去入遥碧。
高骈,锦城写望,蜀江波影碧悠悠，四望烟花匝郡楼。不会人家多少锦，春来尽挂树梢头。
张籍,三原李氏园宴集,暮春天早热，邑居苦嚣烦。言从君子乐，乐彼李氏园。园中有草堂，池引泾水泉。开户西北望，远见嵯峨山。借问主人翁，北州佐戎轩。仆夫守旧宅，为客侍华筵。高怀有馀兴，竹树芳且鲜。倾我所持觞，尽日共留连。疏拙不偶俗，常喜形体闲。况来幽栖地，能不重叹言。
裴迪,辋川集二十首·鹿柴,日夕见寒山，便为独往客。不知深林事，但有麏麚迹。
皎然,春日会韩武康章后亭联句,后园堪寄赏，日日对春风。客位繁阴下，公墙细柳中。坐看青嶂远，心与白云同。林暗花烟入，池深远水通。井桃新长蕊，栏药未成丛。松竹宜禅客，山泉入谢公。砌香翻芍药，檐静倚梧桐。外虑宜帘卷，忘情与道空。楚僧招惠远，蜀客挹扬雄。便寄柴桑隐，何劳访剡东。
崔峒,宿江西窦主簿厅（与此公亡兄联官）,广庭方缓步，星汉话中移。月满关山道，乌啼霜树枝。时艰难会合，年长重亲知。前事成金石，凄然泪欲垂。
韦庄,赠云阳裴明府,南北三年一解携，海为深谷岸为蹊。已闻陈胜心降汉，谁为田横国号齐。暴客至今犹战鹤，故人何处尚驱鸡。归来能作烟波伴，我有鱼舟在五溪。
贾岛,寄魏少府,来时乖面别，终日使人惭。易记卷中句，难忘灯下谈。湿苔粘树瘿，瀑布溅房庵。音信如相惠，移居古井南。
顾况,杂曲歌辞·桃花曲,魏帝宫人舞凤楼，隋家天子泛龙舟。君王夜醉春眠晏，不觉桃花逐水流。
齐己,酬尚颜,取尽风骚妙，名高身倍闲。久离王者阙，欲向祖师山。幕府秋招去，溪邻日望还。伊余岂酬敌，来往踏苔斑。
李端,同苗员外宿荐福寺僧舍,潘安秋兴动，凉夜宿僧房。倚杖云离月，垂帘竹有霜。回风生远径，落叶飒长廊。一与交亲会，空贻别后伤。
顾非熊,陈情上郑主司,登第久无缘，归情思渺然。艺惭公道日，身贱太平年。未识笙歌乐，虚逢岁月迁。羁怀吟独苦，愁眼愧花妍。求达非荣己，修辞欲继先。秦城春十二，吴苑路三千。茅屋山岚入，柴门海浪连。遥心犹送雁，归梦不离船。时节思家夜，风霜作客天。庭闱乖旦暮，兄弟阻团圆。朝乏新知己，村荒旧业田。受恩期望外，效死誓生前。愿察为裘意，彷徉和角篇。恳情今吐尽，万一冀哀怜。
耿湋,旅次汉故畤,我行过汉畤，寥落见孤城。邑里经多难，儿童识五兵。广川桑遍绿，丛薄雉连鸣。惆怅萧关道，终军愿请缨。
陆龟蒙,五歌·水鸟,水鸟山禽虽异名，天工各与双翅翎。雏巢吞啄即一例，游处高卑殊不停。则有觜铍爪戟劲立直视者，击搏挽裂图膻腥。如此等色恣豪横，耸身往往凌青冥。为人罗绊取材力，韦鞲彩绶悬金铃。三驱不以鸟捕鸟，矢下先得闻诸经。超然可继义勇后，恰似有志行天刑。鸥闲鹤散两自遂，意思不受人丁宁。今朝棹倚寒江汀，舂鉏翡翠参䴔䴖。孤翘侧睨瞥灭没，未是即肯驯檐楹。妇女衣襟便佞舌，始得金笼日提挈。精神卓荦背人飞，冷抱蒹葭宿烟月。我与时情大乖剌，只是江禽有毛发。殷勤谢汝莫相猜，归来长短同群活。
崔惠童,宴城东庄（一作崔惠诗，一作崔思诗）,一月主人笑几回，相逢相识且衔杯。眼看春色如流水，今日残花昨日开。
NA,郊庙歌辞·蜡百神乐章·肃和,序迫岁阴，日躔星纪。爰稽茂典，聿崇清祀。绮币霞舒，瑞珪虹起。百禩垂裕，万灵荐祉。
刘长卿,观李凑所画美人障子,爱尔含天姿，丹青有殊智。无间已得象，象外更生意。西子不可见，千载无重还。空令浣沙态，犹在含毫间。一笑岂易得，双蛾如有情。窗风不举袖，但觉罗衣轻。华堂翠幕春风来，内阁金屏曙色开。此中一见乱人目，只疑行到云阳台。
宋之问,使往天平军马约与陈子昂新乡为期，及还而不相遇,入卫期之子，吁嗟不少留。情人去何处，淇水日悠悠。恒碣青云断，衡漳白露秋。知君心许国，不是爱封侯。
孟浩然,寻菊花潭主人不遇,行至菊花潭，村西日已斜。主人登高去，鸡犬空在家。
卢纶,送宛丘任少府,带绶别乡亲，东为千里人。俗讹唯竞祭，地古不留春。野戍云藏火，军城树拥尘。少年何所重，才子又清贫。
李端,酬秘书元丞郊园卧疾见寄,闻说漳滨卧，题诗怨岁华。求医主高手，报疾到贫家。撒枕销行蚁，移杯失画蛇。明朝九衢上，应见玉人车。
谭用之,春日期巢湖旧事,暖掠红香燕燕飞，五云仙珮晓相携。花开鹦鹉韦郎曲，竹亚虬龙白帝溪。富贵万场归紫酒，是非千载逐芳泥。不知多少开元事，露泣春丛向日低。
孟郊,游终南龙池寺,飞鸟不到处，僧房终南巅。龙在水长碧，雨开山更鲜。步出白日上，坐依清溪边。地寒松桂短，石险道路偏。晚磬送归客，数声落遥天。
张蠙,赠郑司业,晚学更求来世达，正怀非与百邪侵。古人名在今人口，不合于名不苦心。
罗邺,长安春夕旅怀,几年栖旅寄西秦，不识花枝醉过春。短艇闲思五湖浪，羸蹄愁傍九衢尘。关河风雨迷归梦，钟鼓朝昏老此身。忽向太平时节过，一竿持去老遗民。
章孝标,送进士陈峣往睦州谒冯郎中,孤帆几日程，投刺水边城。倚棹逢春老，登筵见月生。饮酣杯有浪，棋散漏无声。太守怜才者，从容礼不轻。
杨衡,送孔周之南海谒王尚书,泛棹若流萍，桂寒山更青。望云生碧落，看日下沧溟。潮尽收珠母，沙闲拾翠翎。自趋龙戟下，再为诵芳馨。
广宣,早秋降诞日献寿二首应制,秋蓂开六叶，元圣诞千年。绕殿祥风起，当空瑞日悬。道光中国主，人识大罗仙。敢赞无疆寿，香花上法筵。万方瞻圣日，九土仰清光。磬地山河壮，弥天福寿长。瑞烟薰法界，真偈启仁王。看献千秋乐，千秋乐未央。
羊士谔,西郊兰若,云天宜北户，塔庙似西方。林下僧无事，江清日复长。石泉盈掬冷，山实满枝香。寂寞传心印，玄言亦已忘。
刘禹锡,平蔡州三首,蔡州城中众心死，妖星夜落照壕水。汉家飞将下天来，马箠一挥门洞开。贼徒崩腾望旗拜，有若群蛰惊春雷。狂童面缚登槛车，太白夭矫垂捷书。相公从容来镇抚，常侍郊迎负文弩。四人归业闾里间，小儿跳浪健儿舞。汝南晨鸡喔喔鸣，城头鼓角音和平。路傍老人忆旧事，相与感激皆涕零。老人收泣前致辞，官军入城人不知。忽惊元和十二载，重见天宝承平时。九衢车马浑浑流，使臣来献淮西囚。四夷闻风失匕箸，天子受贺登高楼。妖童擢发不足数，血污城西一抔土。南峰无火楚泽间，夜行不锁穆陵关。策勋礼毕天下泰，猛士按剑看恒山。
李频,寄曹邺,终南山是枕前云，禁鼓无因晓夜闻。朝客秋来不朝日，曲江西岸去寻君。
宋之问,咏钟,既接南邻磬，还随北里笙。平陵通曙响，长乐警宵声。秋至含霜动，春归应律鸣。岂惟恒待扣，金簴有馀清。
吕岩,酹江月,仙风道骨，颠倒运乾坤，平分时节。金木相交坎离位，一粒刀圭凝结。水虎潜形，火龙伏体，万丈毫光烈。仙花朵秀，圣男灵女扳折。霄汉此夜中秋，银蟾离海，浪卷千层雪。此是天关地轴，谁解推穷圆缺。片晌功夫，霎时丹聚，到此凭何诀？倚天长啸，洞中无限风月。
张九龄,使至广州,昔年尝不调，兹地亦邅回。本谓双凫少，何知驷马来。人非汉使橐，郡是越王台。去去虽殊事，山川长在哉。
陆龟蒙,句,几点社翁雨，一番花信风。水鸟歌妇女，衣襟便佞舌。溪山自是清凉国，松竹合封萧洒侯。山上花明水上曛，一桡青翰破霞文。白帝霜舆欲御秋。但说漱流并枕石，不辞蝉腹与龟肠。头方不会王门事，尘土空缁白苎衣。秋来懒上向吴亭。
徐凝,见少室,适我一箪孤客性，问人三十六峰名。青云无忘白云在，便可嵩阳老此生。
卢纶,中书舍人李座上送颍阳徐少府,颍阳春色似河阳，一望繁花一县香。今日送官君最恨，可怜才子白须长。
陈子昂,春日登金华观,白玉仙台古，丹丘别望遥。山川乱云日，楼榭入烟霄。鹤舞千年树，虹飞百尺桥。还疑赤松子，天路坐相邀。
刘禹锡,吴方之见示听江西故吏朱幼恭歌三篇颇有怀故…因而和之,侯家故吏歌声发，逸处能高怨处低。今岁洛中无雨雪，眼前风景是江西。
温庭筠,赠郑处士,飘然随钓艇，云水是天涯。红叶下荒井，碧梧侵古槎。醉收陶令菊，贫卖邵平瓜。更有相期处，南篱一树花。
刘兼,中春登楼,金杯不以涤愁肠，江郡芳时忆故乡。两岸烟花春富贵，一楼风月夜凄凉。王章莫耻牛衣泪，潘岳休惊鹤鬓霜。归去莲花归未得，白云深处有茅堂。古今通塞莫咨嗟，谩把霜髯敌岁华。失手已惭蛇有足，用心休为鼠无牙。九天云净方怜月，一夜风高便厌花。独倚郡楼人不会，钓舟春浪接平沙。
黄滔,催妆,北府迎尘南郡来，莫将芳意更迟回。虽言天上光阴别，且被人间更漏催。烟树迥垂连蒂杏，彩童交捧合欢杯。吹箫不是神仙曲，争引秦娥下凤台。
许岷,木兰花,小庭日晚花零落，倚户无聊妆脸薄。宝筝金鸭任生尘，绣画工夫全放却。有时觑著同心结，万恨千愁无处说。当初不合尽饶伊，赢得如今长恨别。江南日暖芭蕉展，美人折得亲裁剪。书成小简寄情人，临行更把轻轻撚。其中撚破相思字，却恐郎疑踪不似。若还猜妾倩人书，误了平生多少事。
高適,酬陆少府,朝临淇水岸，还望卫人邑。别意在山阿，征途背原隰。萧萧前村口，唯见转蓬入。水渚人去迟，霜天雁飞急。固应不远别，所与路未及。欲济川上舟，相思空伫立。
施肩吾,洗丹沙词,千淘万洗紫光攒，夜火荧荧照玉盘。恐是麻姑残米粒，不曾将与世人看。
齐己,寄郑谷郎中,人间近遇风骚匠，鸟外曾逢心印师。除此二门无别妙，水边松下独寻思。
储光羲,相和歌辞·猛虎行,寒亦不忧雪，饥亦不食人。人血岂不甘，所恶伤明神。太室为我宅，孟门为我邻。百兽为我膳，五龙为我宾。蒙马一何威，浮江亦以仁。彩章耀朝日，牙爪雄武臣。高云逐气浮，厚地随声振。君能贾馀勇，日夕长相亲。
白居易,自问,年来私自问，何故不归京。佩玉腰无力，看花眼不明。老慵难发遣，春病易滋生。赖有弹琴女，时时听一声。
储光羲,洛潭送人觐省,清洛带芝田，东流入大川。舟轻水复急，别望杳如仙。细草生春岸，明霞散早天。送君唯一曲，当是白华篇。
水神,霅溪夜宴诗（松江神歌）,君不见夜来渡口拥千艘，中载万姓之脂膏。当楼船泛泛于叠浪，恨珠贝又轻于鸿毛。又不见朝来津亭维一舠，中有一士青其袍。赴宰邑之良日，任波吼而风号。是知溺名溺利者，不免为水府之腥臊。
孟浩然,送杜十四之江南（一题作送杜晃进士之东吴）,荆吴相接水为乡，君去春江正淼茫。日暮征帆何处泊，天涯一望断人肠。
无可,过杏溪寺寄姚员外,门径众峰头，盘岩复转沟。云僧随树老，杏水落江流。峡狖有时到，秦人今日游。谢公多晚眺，此景在南楼。
李中,书王秀才壁,茅舍何寥落，门庭长绿芜。贫来卖书剑，病起忆江湖。对枕暮山碧，伴吟凉月孤。前贤多晚达，莫叹有霜须。
李频,送延陵韦少府,延陵称贵邑，季子有高踪。古迹传多代，仙山管几峰。微泉声小雨，异木色深冬。去毕三年秩，新诗箧不容。
戴叔伦,奉同汴州李相公勉送郭布殿中出巡,轩车出东阁，都邑绕南河。马首先春至，人心比岁和。省风传隐恤，持法去烦苛。却想埋轮者，论功此日多。
郑谷,送许棠先辈之官泾县,白头新作尉，县在故山中。高第能卑宦，前贤尚此风。芜湖春荡漾，梅雨昼溟濛。佐理人安后，篇章莫废功。
杜甫,柳边,只道梅花发，那知柳亦新。枝枝总到地，叶叶自开春。紫燕时翻翼，黄鹂不露身。汉南应老尽，霸上远愁人。
杨凝,留别,玉节随东阁，金闺别旧僚。若为花满寺，跃马上河桥。
白居易,闲行,五十年来思虑熟，忙人应未胜闲人。林园傲逸真成贵，衣食单疏不是贫。专掌图书无过地，遍寻山水自由身。傥年七十犹强健，尚得闲行十五春。
杜审言,泛舟送郑卿入京,帝坐蓬莱殿，恩追社稷臣。长安遥向日，宗伯正乘春。相宅开基地，倾都送别人。行舟萦渌水，列戟满红尘。酒助欢娱洽，风催景气新。此时光乃命，谁为惜无津。
戎昱,霁雪（一作韩舍人书窗残雪）,风卷寒云暮雪晴，江烟洗尽柳条轻。檐前数片无人扫，又得书窗一夜明。
刘禹锡,同乐天和微之深春二十首（同用家花车斜四韵）,何处深春好，春深万乘家。宫门皆映柳，辇路尽穿花。池色连天汉，城形象帝车。旌旗暖风里，猎猎向西斜。何处深春好，春深阿母家。瑶池长不夜，珠树正开花。桥峻通星渚，楼暄近日车。层城十二阙，相对日西斜。何处深春好，春深执政家。恩光贪捧日，贵重不看花。玉馔堂交印，沙堤柱碍车。多门一已闭，直道更无斜。何处深春好，春深大镇家。前旌光照日，后骑蹙成花。节院收衙队，球场簇看车。广筵歌舞散，书号夕阳斜。何处深春多，春深贵戚家。枥嘶无价马，庭发有名花。欲进宫人食，先薰命妇车。晚归长带酒，冠盖任倾斜。何处深春好，春深恩泽家。炉添龙脑炷，绶结虎头花。宾客珠成履，婴孩锦缚车。画堂帘幕外，来去燕飞斜。何处深春好，春深京兆家。人眉新柳叶，马色醉桃花。盗息无鸣鼓，朝回自走车。能令帝城外，不敢径由斜。何处深春好，春深刺史家。夜阑犹命乐，雨甚亦寻花。傲客多凭酒，新姬苦上车。公门吏散后，风摆戟衣斜。何处深春好，春深羽客家。芝田绕舍色，杏树满山花。云是淮王宅，风为列子车。古坛操简处，一径入林斜。何处深春好，春深小隐家。芟庭留野菜，撼树去狂花。醉酒一千日，贮书三十车。雉衣从露体，不敢有馀斜。何处深春好，春深富室家。唯多贮金帛，不拟负莺花。国乐呼联辔，行厨载满车。归来看理曲，灯下宝钗斜。何处深春好，春深豪士家。多沽味浓酒，贵买色深花。已臂鹰随马，连催妓上车。城南踏青处，村落逐原斜。何处深春好，春深贵胄家。迎呼偏熟客，拣选最多花。饮馔开华幄，笙歌出钿车。兴酣樽易罄，连泻酒瓶斜。何处深春好，春深唱第家。名传一纸榜，兴管九衢花。荐听诸侯乐，来随计吏车。杏园抛曲处，挥袖向风斜。何处深春好，春深少妇家。能偷新禁曲，自剪入时花。追逐同游伴，平章贵价车。从来不堕马，故遣髻鬟斜。何处深春好，春深幼女家。双鬟梳顶髻，两面绣裙花。妆坏频临镜，身轻不占车。秋千争次第，牵拽彩绳斜。何处深春好，春深兰若家。当香收柏叶，养蜜近梨花。野径宜行乐，游人尽驻车。菜园篱落短，遥见桔槔斜。何处深春好，春深老宿家。小栏围蕙草，高架引藤花。四字香书印，三乘壁画车。迟回听句偈，双树晚阴斜。何处深春好，春深种莳家。分畦十字水，接树两般花。栉比栽篱槿，咿哑转井车。可怜高处望，棋布不曾斜。何处深春好，春深稚子家。争骑一竿竹，偷折四邻花。笑击羊皮鼓，行牵犊颔车。中庭贪夜戏，不觉玉绳斜。
李端,送张少府赴夏县,虽为州县职，还欲抱琴过。树古闻风早，山枯见雪多。鸡声连绛市，马色傍黄河。太守新临郡，还逢五袴歌。
曹松,信州闻通寺题僧砌下泉,细声从峤足，幽淡浸香墀。此境未开日，何人初见时。耗痕延黑藓，净罅吐微澌。应有乔梢鹤，下来当饮之。
杜甫,巴西驿亭观江涨，呈窦使君二首,转惊波作怒，即恐岸随流。赖有杯中物，还同海上鸥。关心小剡县，傍眼见扬州。为接情人饮，朝来减半愁。向晚波微绿，连空岸脚青。日兼春有暮，愁与醉无醒。漂泊犹杯酒，踌躇此驿亭。相看万里外，同是一浮萍。
岑参,自潘陵尖还少室居止，秋夕凭眺,草堂近少室，夜静闻风松。月出潘陵尖，照见十六峰。九月山叶赤，谿云淡秋容。火点伊阳村，烟深嵩角钟。尚子不可见，蒋生难再逢。胜惬只自知，佳趣为谁浓。昨诣山僧期，上到天坛东。向下望雷雨，云间见回龙。夕与人群疏，转爱丘壑中。心澹水木会，兴幽鱼鸟通。稀微了自释，出处乃不同。况本无宦情，誓将依道风。
辅国将军,为刘洪作,乌乌在虚飞，玄驹遂野依。名今编户籍，翠过叶生稀。个树枝条朽，三花五面啼。移家朝度日，谁觉。
韩偓,春尽,惜春连日醉昏昏，醒后衣裳见酒痕。细水浮花归别涧，断云含雨入孤村。入闲易有芳时恨，地胜难招自古魂。惭愧流莺相厚意，清晨犹为到西园。
张仲素,秋思赠远,博山沉燎绝馀香，兰烬金檠怨夜长。为问青青河畔草，几回经雨复经霜。
罗隐,清明日曲江怀友,君与田苏即旧游，我于交分亦绸缪。二年隔绝黄泉下，尽日悲凉曲水头。鸥鸟似能齐物理，杏花疑欲伴人愁。寡妻稚子应寒食，遥望江陵一泪流。
许浑,重伤杨攀处士二首（攀自号绿云翁）,绿云多学术，黄发竟无成。酒纵山中性，诗留海上名。读书新树老，垂钓旧矶平。今日悲前事，西风闻哭声。从官任直道，几处脱长裾。殁后儿犹小，葬来人渐疏。新邻占池馆，长史觅图书。身贱难相报，平生恨有馀。
李白,金陵江上遇蓬池隐者（时于落星石上以紫绮裘换酒为欢）,心爱名山游，身随名山远。罗浮麻姑台，此去或未返。遇君蓬池隐，就我石上饭。空言不成欢，强笑惜日晚。绿水向雁门，黄云蔽龙山。叹息两客鸟，裴回吴越间。共语一执手，留连夜将久。解我紫绮裘，且换金陵酒。酒来笑复歌，兴酣乐事多。水影弄月色，清光奈愁何。明晨挂帆席，离恨满沧波。
贯休,秋怀赤松道士,仙观在云端，相思星斗寒。常怜呼鹤易，却恨见君难。石罅青蛇湿，风榸白菌干。终期花月下，坛上听君弹。
李频,岐山逢陕下故人,三秦一会面，二陕久分携。共忆黄河北，相留白日西。寄来书少达，别后梦多迷。早晚期于此，看花听鸟啼。
郑世翼,看新婚,初笄梦桃李，新妆应摽梅。疑逐朝云去，翻随暮雨来。杂佩含风响，丛花隔扇开。姮娥对此夕，何用久裴回。
邵谒,春日有感,我心如蘖苦，他见如荠甘。火未到身者，痛楚难共谙。但言贫者拙，不言富者贪。谁知苦寒女，力尽为桑蚕。
陈羽,公子行,金羁白面郎，何处蹋青来。马娇郎半醉，躞蹀望楼台。似见楼上人，玲珑窗户开。隔花闻一笑，落日不知回。
杜甫,送高司直寻封阆州,丹雀衔书来，暮栖何乡树。骅骝事天子，辛苦在道路。司直非冗官，荒山甚无趣。借问泛舟人，胡为入云雾。与子姻娅间，既亲亦有故。万里长江边，邂逅一相遇。长卿消渴再，公干沉绵屡。清谈慰老夫，开卷得佳句。时见文章士，欣然澹情素。伏枕闻别离，畴能忍漂寓。良会苦短促，溪行水奔注。熊罴咆空林，游子慎驰骛。西谒巴中侯，艰险如跬步。主人不世才，先帝常特顾。拔为天军佐，崇大王法度。淮海生清风，南翁尚思慕。公宫造广厦，木石乃无数。初闻伐松柏，犹卧天一柱。我瘦书不成，成字读亦误。为我问故人，劳心练征戍。
周颛,和座客,十载文场敢惮劳，宋都回鶂为风高。今朝甘被花枝笑，任道尊前爱缚猱。
高適,送崔录事赴宣城,大国非不理，小官皆用才。欲行宣城印，住饮洛阳杯。晚景为人别，长天无鸟回。举帆风波渺，倚棹江山来。羡尔兼乘兴，芜湖千里开。
杜牧,寄卢先辈,一从分首剑江滨，南国相思寄梦频。书去又逢商岭雪，信回应过洞庭春。关河日日悲长路，霄汉年年望后尘。愿指丹梯曾到处，莫教犹作独迷人。
崔道融,钓鱼,闲钓江鱼不钓名，瓦瓯斟酒暮山青。醉头倒向芦花里，却笑无端犯客星。
马怀素,饯许州宋司马赴任,颍川开郡邑，角宿分躔野。君非仲举才，谁是题舆者。悯悯琴上鹤，萧萧路傍马。严程若可留，别袂希再把。
李中,书夏秀才幽居壁,永巷苔深户半开，床头书剑积尘埃。最怜小槛疏篁晚，幽鸟双双何处来。
周镛,诸暨五泄山,路入苍烟九过溪，九穿岩曲到招提。天分五溜寒倾北，地秀诸峰翠插西。凿径破崖来木杪，驾泉鸣竹落榱题。当年老默无消息，犹有词堂一杖藜。
白居易,早蝉,六月初七日，江头蝉始鸣。石楠深叶里，薄暮两三声。一催衰鬓色，再动故园情。西风殊未起，秋思先秋生。忆昔在东掖，宫槐花下听。今朝无限思，云树绕湓城。
贾岛,寄无可上人,僻寺多高树，凉天忆重游。磬过沟水尽，月入草堂秋。穴蚁苔痕静，藏蝉柏叶稠。名山思遍往，早晚到嵩丘。
鲍溶,襄阳怀古,襄阳太守沈碑意，身后身前几年事。湘江千岁未为陵，水底鱼龙应识字。
李治,过温汤,温渚停仙跸，丰郊驻晓旌。路曲回轮影，岩虚传漏声。暖溜惊湍驶，寒空碧雾轻。林黄疏叶下，野白曙霜明。眺听良无已，烟霞断续生。
李颀,奉送五叔入京兼寄綦毋三,云阴带残日，怅别此何时。欲望黄山道，无由见所思。
王建,短歌行,人初生，日初出。上山迟，下山疾。百年三万六千朝，夜里分将强半日。有歌有舞须早为，昨日健于今日时。人家见生男女好，不知男女催人老。短歌行，无乐声。
陆龟蒙,奉和袭美添渔具五篇·蓑衣,山前度微雨，不废小涧渔。上有青袯襫，下有新腒疏。滴沥珠影泫，离披岚彩虚。君看荷制者，不得安吾庐。
罗隐,北邙山,一种山前路入秦，嵩山堪爱此伤神。魏明未死虚留意，庄叟虽生酌满巾。何必更寻无主骨，也知曾有弄权人。羡他缑岭吹箫客，闲访云头看俗尘。
吕岩,献郑思远施真人二仙,万劫千生到此生，此生身始觉飞轻。抛家别国云山外，炼魄全魂日月精。比见至人论九鼎，欲穷大药访三清。如今获遇真仙面，紫府仙扉得姓名。
杨贲,时兴,贵人昔未贵，咸愿顾寒微。及自登枢要，何曾问布衣。平明登紫阁，日晏下彤闱。扰扰路傍子，无劳歌是非。
韦应物,登蒲塘驿沿路见泉谷村墅忽想京师旧居追怀昔年,青山导骑绕，春风行旆舒。均徭视属城，问疾躬里闾。烟水依泉谷，川陆散樵渔。忽念故园日，复忆骊山居。荏苒斑鬓及，梦寝婚宦初。不觉平生事，咄嗟二纪馀。存殁阔已永，悲多欢自疏。高秩非为美，阑干泪盈裾。
崔湜,慈恩寺九日应制,帝里重阳节，香园万乘来。却邪萸结佩，献寿菊传杯。塔类承天涌，门疑待佛开。睿词悬日月，长得仰昭回。
钱起,蓝上茅茨期王维补阙,山中人不见，云去夕阳过。浅濑寒鱼少，丛兰秋蝶多。老年疏世事，幽性乐天和。酒熟思才子，溪头望玉珂。
李嘉祐,赴南中留别褚七少府湖上林亭（一作刘长卿诗）,种田东郭傍春陂，万事无情把钓丝。绿竹放侵行径里，青山常对卷帘时。纷纷花发门空闭，寂寂莺啼日更迟。从此别君千万里，白云流水忆佳期。
卢照邻,辛法司宅观妓,南国佳人至，北堂罗荐开。长裙随凤管，促柱送鸾杯。云光身后落，雪态掌中回。到愁金谷晚，不怪玉山颓。
卢纶,送朝长史赴荆南旧幕,元瑜思旧幕，几夜梦旌旃。暑退蒹葭雨，秋生鼓角天。月明三峡路，浪里九江船。，。
齐己,寄三觉山从益上人,山下人来说，多时不下山。是应终未是，闲得且须闲。海面云归窦，猿边月上关。寻思乱峰顶，空送衲僧还。
朱庆馀,送窦秀才,江南才子日纷纷，少有篇章得似君。清话未同山寺宿，离歌已向客亭闻。梅天马上愁黄鸟，泽国帆前见白云。通籍名高年又少，回头应笑晚从军。
李涉,游西林寺,十地初心在此身，水能生月即离尘。如今再结林中社，可羡当年会里人。
于鹄,醉后寄山中友人,昨日山家春酒浓，野人相劝久从容。独忆卸冠眠细草，不知谁送出深松。都忘醉后逢廉度，不省归时见鲁恭。知己尚嫌身酩酊，路人应恐笑龙钟。
陈子昂,东征答朝臣相送,平生白云意，疲苶愧为雄。君王谬殊宠，旌节此从戎。挼绳当系虏，单马岂邀功。孤剑将何托，长谣塞上风。
孟郊,投所知,苦心知苦节，不容一毛发。炼金索坚贞，洗玉求明洁。自惭所业微，功用如鸠拙。何殊嫫母颜，对彼寒塘月。君存古人心，道出古人辙。尽美固可扬，片善亦不遏。朝向公卿说，暮向公卿说。谁谓黄钟管，化为君子舌。一说清嶰竹，二说变嶰谷。三说四说时，寒花拆寒木。晔晔家道路，灿灿我衣服。岂直辉友朋，亦用慰骨肉。一暖荷匹素，一饱荷升粟。而况大恩恩，此身报得足。且将食檗劳，酬之作金刀。
李敬方,闻高侍御卒贬所,西京高院长，直气似吾徒。走马论边备，飞声感庙谟。官移人未察，身没事多符。寂寞他年后，名编野史无。
钱起,送崔校书从军,雁门太守能爱贤，麟阁书生亦投笔。宁唯玉剑报知己，更有龙韬佐师律。别马连嘶出御沟，家人几夜望刀头。燕南春草伤心色，蓟北黄云满眼愁。闻道轻生能击虏，何嗟少壮不封侯。
李璟,浣溪纱（一作浣纱溪、小庭花）,风压轻云贴水飞，乍晴池馆燕争泥，沈郎多病不胜衣。沙上未闻鸿雁信，竹间时听鹧鸪啼，此情惟有落花知。
杜甫,月夜忆舍弟,戍鼓断人行，秋边一雁声。露从今夜白，月是故乡明。有弟皆分散，无家问死生。寄书长不避，况乃未休兵。
李嘉祐,闻逝者自惊,亦知死是人间事，年老闻之心自疑。黄卷清琴总为累，落花流水共添悲。愿将从药看真诀，又欲休官就本师。儿女眼前难喜舍，弥怜双鬓渐如丝。
李昌符,赠同席,四座列吾友，满园花照衣。一生知几度，后到拟先归。急管侵诸乐，严城送落晖。当欢莫离席，离席却欢稀。
裴说,湖外送何崇入阁,因诗相识久，忽此告临途。便是有船发，也须容市沽。精吟五个字，稳泛两重湖。长短逢公道，清名振帝都。
韦庄,三堂早春,独倚危楼四望遥，杏花春陌马声骄。池边冰刃暖初落，山上雪棱寒未销。溪送绿波穿郡宅，日移红影度村桥。主人年少多情味，笑换金龟解珥貂。
李嘉祐,伤歙州陈二使君,怜君辞满卧沧洲，一旦云亡万事休。慈母断肠妻独泣，寒云惨色水空流。江村故老长怀惠，山路孤猿亦共愁。寂寞荒坟近渔浦，野松孤月即千秋。
刘禹锡,送周使君罢渝州归郢州别墅,君思郢上吟归去，故自渝南掷郡章。野戍岸边留画舸，绿萝阴下到山庄。池荷雨后衣香起，庭草春深绶带长。只恐鸣驺催上道，不容待得晚菘尝。
郑遨,题中条静观（侯道华上升处）,松顶留衣上玉霄，永传异迹在中条。不知揖遍诸仙否，欲请还丹问昨宵。
刘长卿,晦日陪辛大夫宴南亭,月晦逢休浣，年光逐宴移。早莺留客醉，春日为人迟。蓂草全无叶，梅花遍压枝。政闲风景好，莫比岘山时。
马戴,送杜秀才东游,羁游年复长，去日值秋残。草出函关白，云藏野渡寒。鸿多霜雪重，山广道途难。心事何人识，斗牛应数看。
唐彦谦,逢韩喜,相逢浑不觉，只似茂陵贫。袅袅花骄客，潇潇雨净春。借书消茗困，索句写梅真。此去青云上，知君有几人。
白居易,池鹤八绝句·鹤答鸢,无妨自是莫相非，清浊高低各有归。鸾鹤群中彩云里，几时曾见喘鸢飞。
孟翱,言行相顾,将使言堪复，常闻行欲先。比珪斯不玷，修己直如弦。跬步非全进，吹嘘禀自然。当令夫子察，无宿仲由贤。正遇兴邦际，因怀入署年。坐知清监下，相顾有人焉。
司空曙,寄天台秀师,天台瀑布寺，传有白头师。幻迹示羸病，空门无住持。雪晴看鹤去，海夜与龙期。永愿亲瓶屦，呈功得问疑。
周昙,六朝门·又吟,水影星光怪异多，不思修德事干戈。无谋拒谏仍轻敌，国破身擒将奈何。
刘长卿,使还七里濑上逢薛承规赴江西贬官,迁客归人醉晚寒，孤舟暂泊子陵滩。怜君更去三千里，落日青山江上看。
杜荀鹤,赠题兜率寺闲上人院,人间寺应诸天号，真行僧禅此寺中。百岁有涯头上雪，万般无染耳边风。挂帆波浪惊心白，上马尘埃翳眼红。毕竟浮生谩劳役，算来何事不成空。
韦庄,宜君县比卜居不遂，留题王秀才别墅二首,本期同此卧林丘，榾柮炉前拥布裘。何事却骑羸马去，白云红树不相留。明月严霜扑皂貂，羡君高卧正逍遥。门前积雪深三尺，火满红炉酒满瓢。
司空曙,秋思呈尹植裴说（一本题下有郑洞二字）,静向懒相偶，年将衰共催。前途欢不集，往事恨空来。昼景委红叶，月华销绿苔。沈思竟何有，坐结玉琴哀。
白居易,寄潮州杨继之,相府潮阳俱梦中，梦中何者是穷通。他时事过方应悟，不独荣空辱亦空。
岑参,送张秘书充刘相公通汴河判官，便赴江外觐省,前年见君时，见君正泥蟠。去年见君处，见君已风抟。朝趋赤墀前，高视青云端。新登麒麟阁，适脱獬豸冠。刘公领舟楫，汴水扬波澜。万里江海通，九州天地宽。昨夜动使星，今旦送征鞍。老亲在吴郡，令弟双同官。鲈鲙剩堪忆，莼羹殊可餐。既参幕中画，复展膝下欢。因送故人行，试歌行路难。何处路最难，最难在长安。长安多权贵，珂珮声珊珊。儒生直如弦，权贵不须干。斗酒取一醉，孤琴为君弹。临岐欲有赠，持以握中兰。
胡曾,咏史诗·望夫山,一上青山便化身，不知何代怨离人。古来节妇皆销朽，独尔不为泉下尘。
岑参,江上阻风雨,江上风欲来，泊舟未能发。气昏雨已过，突兀山复出。积浪成高丘，盘涡为嵌窟。云低岸花掩，水涨滩草没。老树蛇蜕皮，崩崖龙退骨。平生抱忠信，艰险殊可忽。
齐己,荆门送兴禅师,洒落南宗子，游方迹似云。青山寻处处，赤叶路纷纷。虎共松岩宿，猿和石溜闻。何峰一回首，忆我在人群。
高骈,留别彰德军从事范校书,无金寄与白头亲，节概犹夸似古人。未出尘埃真落魄，不趋权势正因循。桂攀明月曾观国，蓬转西风却问津。匹马东归羡知己，燕王台上结交新。
陆龟蒙,樵人十咏·樵斧,淬砺秋水清，携持远山曙。丁丁在前涧，杳杳无寻处。巢倾鸟犹在，树尽猿方去。授钺者何人，吾今易其虑。
韦应物,诣西山深师,曹溪旧弟子，何缘住此山。世有征战事，心将流水闲。扫林驱虎出，宴坐一林间。藩守宁为重，拥骑造云关。
钱起,奉和中书常舍人晚秋集贤院即事寄徐薛二侍御,文星垂太虚，辞伯综群书。彩笔下鸳掖，褒衣来石渠。典坟探奥旨，造化睹权舆。述圣鲁宣父，通经汉仲舒。窗明宜缥带，地肃近丹除。清昼删诗暇，高秋作赋初。露盘侵汉耸，宫柳度鸦疏。静对连云阁，晴闻过阙车。旧僚云出矣，晚岁复何如。海峤瞻归路，江城梦直庐。含毫思两凤，望远寄双鱼。定笑巴歌拙，还参丽曲馀。
白居易,酬皇甫庶子见寄,掌纶不称吾应笑，典郡无能我自知。别诏忽惊新命出，同寮偶与夙心期。春坊潇洒优闲地，秋鬓苍浪老大时。独占二疏应未可，龙楼见拟觅分司。
张说,离会曲,何处送客洛桥头，洛水泛泛中行舟。可怜河树叶萎蕤，关关河鸟声相思。街鼓喧喧日将夕，去棹归轩两相迫。何人送客故人情，故人今夜何处客。
李中,夜泊江渚,水乡明月上晴空，汀岛香生杜若风。不是当年独醒客，且沽村酒待渔翁。
徐夤,溪上要一只白簟扇盖头垂钓去年就节推…遂成拙句,难求珍箑过炎天，远就金貂乞月圆。直在引风欹角枕，且图遮日上渔船。但令织取无花簟，不用挑为饮露蝉。莫道如今时较晚，也应留得到明年。
岑参,临洮客舍留别祁四,无事向边外，至今仍不归。三年绝乡信，六月未春衣。客舍洮水聒，孤城胡雁飞。心知别君后，开口笑应稀。
韦庄,定西番,挑尽金灯红烬，人灼灼，漏迟迟，未眠时。斜倚银屏无语，闲愁上翠眉。闷杀梧桐残雨，滴相思。芳草丛生缕结，花艳艳，雨濛濛，晓庭中。塞远久无音问，愁销镜里红。紫燕黄鹂犹至，恨何穷。
方干,题天柱观鱼尊师旧院,早识吾师频到此，芝童药犬亦相迎。今师一去无来日，花洞石坛空月明。
皎然,春日杼山寄赠李员外纵,南山唯与北山邻，古树连拳伴我身。黄鹤有心多不住，白云无事独相亲。闲持竹锡深看水，懒系麻衣出见人。欲掇幽芳聊赠远，郎官那赏石门春。
贾岛,寄令狐绹相公,官高频敕授，老免把犁锄。一主长江印，三封东省书。不无濠上思，唯食圃中蔬。梦幻将泡影，浮生事只如。
赵嘏,昔昔盐二十首（以薛道衡诗每句为题）·垂柳覆金堤,新年垂柳色，袅袅对空闺。不畏芳菲好，自缘离别啼。因风飘玉户，向日映金堤。驿使何时度，还将赠陇西。
高適,奉酬睢阳路太守见赠之作,盛才膺命代，高价动良时。帝简登藩翰，人和发咏思。神仙去华省，鹓鹭忆丹墀。清净能无事，优游即赋诗。江山纷想像，云物共萎蕤。逸气刘公幹，玄言向子期。多惭汲引速，翻愧激昂迟。相马知何限，登龙反自疑。风尘吏道迫，行迈旅心悲。拙疾徒为尔，穷愁欲问谁。秋庭一片叶，朝镜数茎丝。州县甘无取，丘园悔莫追。琼瑶生箧笥，光景借茅茨。他日青霄里，犹应访所知。
韦应物,观早朝,伐鼓通严城，车马溢广躔。煌煌列明烛，朝服照华鲜。金门杳深沉，尚听清漏传。河汉忽已没，司阍启晨关。丹殿据龙首，崔嵬对南山。寒生千门里，日照双阙间。禁旅下成列，炉香起中天。辉辉睹明圣，济济行俊贤。愧无鸳鹭姿，短翮空飞还。谁当假毛羽，云路相追攀。
徐夤,偶吟,千卷长书万首诗，朝蒸藜藿暮烹葵。清时名立难皆我，晚岁途穷亦问谁。碧岸钓归惟独笑，青山耕遍亦何为。寻常抖擞怀中策，可便降他两鬓丝。
贯休,杂曲歌辞·轻薄篇二首,绣林锦野，春态相压。谁家少年，马蹄蹋蹋。斗鸡走狗夜不归，一掷赌却如花妾。惟云不颠不狂，其名不彰，悲夫！木落萧萧，蛩鸣唧唧。不觉朱蔫脸红，霜劫鬓漆。世途多事，泣向秋日。方吟少壮不努力，老大徒伤悲，如何？
NA,李勣引谚别张文瓘,千里相送，终于一别。
NA,郊庙歌辞·享孔子庙乐章·送神,醴溢牺象，羞陈俎豆。鲁壁类闻，泗川如觏。里校覃福，胄筵承祐。雅乐清音，送神具奏。
袁皓,及第后作,金榜高悬姓字真，分明折得一枝春。蓬瀛乍接神仙侣，江海回思耕钓人。九万抟扶排羽翼，十年辛苦涉风尘。升平时节逢公道，不觉龙门是嶮津。
张籍,山中古祠,春草空祠墓，荒林唯鸟飞。记年碑石在，经乱祭人稀。野鼠缘朱帐，阴尘盖画衣。近门潭水黑，时见宿龙归。
贯休,题某公宅,宅成天下借图看，始笑平生眼力悭。地占百湾多是水，楼无一面不当山。荷深似入苕溪路，石怪疑行雁荡间。只恐中原方鼎沸，天心未遣主人闲。
郑遨,山居（一作杜光庭诗）,闷见有人寻，移庵更入深。落花流涧水，明月照松林。醉劝头陀酒，闲教孺子吟。身同云外鹤，断得世尘侵。冥心栖太室，散发浸流泉。采柏时逢麝，看云忽见山。夏狂冲雨戏，春醉戴花眠。绝顶登云望，东都一点烟。不求朝野知，卧见岁华移。采药归侵夜，听松饭过时。荷竿寻水钓，背局上岩棋。祭庙人来说，中原正乱离。
齐己,夜坐闻雪寄所知,初宵飞霰急，竹树洒干轻。不是知音者，难教爱此声。渐凌孤烛白，偏激苦心清。堪笑同文友，忘眠坐到明。
刘叉,自问,自问彭城子，何人授汝颠。酒肠宽似海，诗胆大于天。断剑徒劳匣，枯琴无复弦。相逢不多合，赖是向林泉。
高骈,蜀路感怀,蜀山苍翠陇云愁，銮驾西巡陷几州。唯有萦回深涧水，潺湲不改旧时流。
杜甫,覆舟二首,巫峡盘涡晓，黔阳贡物秋。丹砂同陨石，翠羽共沉舟。羁使空斜影，龙居閟积流。篙工幸不溺，俄顷逐轻鸥。竹宫时望拜，桂馆或求仙。姹女临波日，神光照夜年。徒闻斩蛟剑，无复爨犀船。使者随秋色，迢迢独上天。
陈翥,曲江亭望慈恩寺杏园花发,曲江晴望好，近接梵王家。十亩开金地，千林发杏花。映雪犹误雪，煦日欲成霞。紫陌传香远，红泉落影斜。园中春尚早，亭上路非赊。芳景堪游处，其如惜物华。
贾岛,喜李馀自蜀至,迢递岷峨外，西南驿路高。几程寻嶮栈，独宿听寒涛。白鸟飞还立，青猿断更号。往来从此过，词体近风骚。
韦庄,涂次逢李氏兄弟感旧,御沟西面朱门宅，记得当时好弟兄。晓傍柳阴骑竹马，夜隈灯影弄先生。巡街趁蝶衣裳破，上屋探雏手脚轻。今日相逢俱老大，忧家忧国尽公卿。
齐己,谢虚中上人寄示题天策阁诗,天策二首作，境幽搜亦玄。阁横三楚上，题挂九霄边。寺额因标胜，诗人合遇贤。他时谁倚槛，吟此岂忘筌。
皇甫冉,送夔州班使君,晚日照楼边，三军拜峡前。白云随浪散，青壁与山连。万岭岷峨雪，千家橘柚川。还如赴河内，天上去经年。
孙光宪,杂曲歌辞·杨柳枝,闾门风暖落花干，飞遍江南雪不寒。独有晚来临水驿，闲人多凭赤阑干。有池有榭即濛濛，浸润翻成长养功。恰似有人长点检，著行排立向春风。根柢虽然傍浊河，无妨终日近笙歌。骖骖金带谁堪比，还笑黄莺不较多。万株枯槁怨亡隋，似吊吴台各自垂。好是淮阴明月里，酒楼横笛不胜吹。
韩偓,卜隐,屏迹还应减是非，却忧蓝玉又光辉。桑梢出舍蚕初老，柳絮盖溪鱼正肥。世乱岂容长惬意，景清还觉易忘机。世间华美无心问，藜藿充肠苎作衣。
韩翃,寄柳氏,章台柳，章台柳，颜色青青今在否？纵使长条似旧垂，也应攀折他人手。
元稹,厅前柏,厅前柏，知君曾对罗希奭。我本癫狂耽酒人，何事与君为对敌。为对敌，洛阳城中花赤白。花赤白，囚渐多，花之赤白奈尔何。
刘禹锡,和乐天题真娘墓,薝卜林中黄土堆，罗襦绣黛已成灰。芳魂虽死人不怕，蔓草逢春花自开。幡盖向风疑舞袖，镜灯临晓似妆台。吴王娇女坟相近，一片行云应往来。
姚合,牧杭州谢李太尉德裕,皇恩特许拜杭坛，欲谢旌旄去就难。偷拟白头瞻画戟，四神俱散发毛寒。
元稹,箭镞,箭镞本求利，淬砺良甚难。砺将何所用，砺以射凶残。不砺射不入，不射人不安。为盗即当射，宁问私与官。夜射官中盗，中之血阑干。带箭君前诉，君王悄不欢。顷曾为盗者，百箭中心攒。竞将儿女泪，滴沥助辛酸。君王责良帅，此祸谁为端。帅言发硎罪，不使刃稍刓。君王不忍杀，逐之如迸丸。仍令后来箭，尽可头团团。发硎去虽远，砺镞心不阑。会射蛟螭尽，舟行无恶澜。
元稹,宿石矶,石矶江水夜潺湲，半夜江风引杜鹃。灯暗酒醒颠倒枕，五更斜月入空船。
张鷟,同前（崔十娘）,梅蹊命道士，桃涧伫神仙。旧鱼成大剑，新龟类小钱。水湄唯见柳，池曲且生莲。欲知赏心处，桃花落眼前。
王建,思远人,妾思常悬悬，君行复绵绵。征途向何处，碧海与青天。岁久自有念，谁令长在边。少年若不归，兰室如黄泉。
白居易,玉水记方流,良璞含章久，寒泉彻底幽。矩浮光滟滟，方折浪悠悠。凌乱波纹异，萦回水性柔。似风摇浅濑，疑月落清流。潜颍应傍达，藏真岂上浮。玉人如不见，沦弃即千秋。
顾在镕,题光福上方塔,苍岛孤生白浪中，倚天高塔势翻空。烟凝远岫列寒翠，霜染疏林堕碎红。汀沼或栖彭泽雁，楼台深贮洞庭风。六时金磬落何处，偏傍芦苇惊钓翁。
皎然,送裴邕之上京,辞山偶世清，挟策忽西行。帆过随江疾，衣沾楚雪轻。尚文须献赋，重道莫论兵。东观今多事，应高白马生。
韦应物,燕李录事,与君十五侍皇闱，晓拂炉烟上赤墀。花开汉苑经过处，雪下骊山沐浴时。近臣零落今犹在，仙驾飘飖不可期。此日相逢思旧日，一杯成喜亦成悲。
李端,送客赋得巴江夜猿,巴水天边路，啼猿伤客情。迟迟云外尽，杳杳树中生。残月暗将落，空霜寒欲明。楚人皆掩泪，闻到第三声。
许浑,送萧处士归缑岭别业,醉斜乌帽发如丝，曾看仙人一局棋。宾馆有鱼为客久，乡书无雁到家迟。缑山住近吹笙庙，湘水行逢鼓瑟祠。今夜月明何处宿，九疑云尽碧参差。
希道,授炙毂子歌二首,木津天魂，金液地魄。坎离运行宽无成，金木有数秦晋合。近效宜六旬，远期三载阔。魄微入魂牝牡结，阳呴阴滋神鬼灭。千歌万赞皆未决，古往今来抛日月。
卢士衡,灵溪老松歌,灵溪古观坛西角，千尺鳞皴栋梁朴。横出一枝戛楼阁，直上一枝扫寥廓。白石苍苔拥根脚，月明风撼寒光落。有时风雨晦暝，摆撼若黑龙之腾跃。合生于象外峰峦，枉滞乎人间山岳。安得巨灵受请托，拔向青桂白榆边安著。
王建,寄蜀中薛涛校书（一作胡曾诗）,万里桥边女校书，枇杷花里闭门居。扫眉才子于今少，管领春风总不如。
徐铉,赠奚道士（含象）,先生曾有洞天期，犹傍天坛摘紫芝。处世自能心混沌，全真谁见德支离。玉霄尘闭人长在，全鼎功成俗未知。他日飙轮谒茅许，愿同鸡犬去相随。
李商隐,同崔八诣药山访融禅师,共受征南不次恩，报恩惟是有忘言。岩花涧草西林路，未见高僧只见猿。
马戴,答光州王使君,信来淮上郡，楚岫入秦云。自顾为儒者，何由答使君。蜕风蝉半失，阻雨雁频闻。欲识平生分，他时别纪勋。
崔膺,感兴,富贵难义合，困穷易感恩。古来忠烈士，多出贫贱门。世上桃李树，但结繁华子。白屋抱关人，青云壮心死。本以势利交，势尽交情已。如何失情后，始叹门易轨。
殷尧藩,上巳日赠都上人,三月初三日，千家与万家。蝶飞秦地草，莺入汉宫花。鞍马皆争丽，笙歌尽斗奢。吾师无所愿，惟愿老烟霞。曲水公卿宴，香尘尽满街。无心修禊事，独步到禅斋。细草萦愁目，繁花逆旅怀。绮罗人走马，遗落凤凰钗。
鲍溶,暮秋与裴居晦宴因见采菊花之作（一作暮作秋见菊）,菊花低色过重阳，似忆王孙白玉觞。今日王孙好收采，高天已下两回霜。
吕温,友人邀听歌有感,文章抛尽爱功名，三十无成白发生。辜负壮心羞欲死，劳君贵买断肠声。
杜荀鹤,经严陵钓台,苍翠云峰开俗眼，泓澄烟水浸尘心。唯将道业为芳饵，钓得高名直至今。
康骈,广谪仙怨,晴山碍目横天，绿叠君王马前。銮辂西巡蜀国，龙颜东望秦川。曲江魂断芳草，妃子愁凝暮烟。长笛此时吹罢，何言独为婵娟。
李建勋,孤雁,欲食不敢食，合栖犹未栖。闻风亦惊过，避缴恨飞低。水阔缘湘困，云寒过碛迷。悲鸣感人意，不见夜乌啼。
储光羲,和张太祝冬祭马步,故坛何肃肃，中野自无喧。烈火见陈信，飏言闻永存。房星隐曙色，朔风动寒原。今日歌天马，非关征大宛。
NA,东阳夜怪诗（敬去文咏雪献曹州房）,爱此飘飖六出公，轻琼冷絮舞长空。当时正逐秦丞相，腾踯川原喜北风。
虞世南,咏舞,繁弦奏渌水，长袖转回鸾。一双俱应节，还似镜中看。
白居易,遣怀,羲和走驭趁年光，不许人间日月长。遂使四时都似电，争教两鬓不成霜。荣销枯去无非命，壮尽衰来亦是常。已共身心要约定，穷通生死不惊忙。
齐己,升天行,身不沉，骨不重。驱青鸾，驾白凤。幢盖飘摇入冷空，天风瑟瑟星河动。瑶阙参差阿母家，楼台戏闭凝彤霞。三五仙子乘龙车，堂前碾烂蟠桃花。回头却顾蓬莱顶，一点浓岚在深井。
李贺,贾公闾贵婿曲,朝衣不须长，分花对袍缝。嘤嘤白马来，满脑黄金重。今朝香气苦，珊瑚涩难枕。且要弄风人，暖蒲沙上饮。燕语踏帘钩，日虹屏中碧。潘令在河阳，无人死芳色。
杜甫,简吴郎司法,有客乘舸自忠州，遣骑安置瀼西头。古堂本买藉疏豁，借汝迁居停宴游。云石荧荧高叶曙，风江飒飒乱帆秋。却为姻娅过逢地，许坐曾轩数散愁。
齐己,荆门病中雨后书怀寄幕中知己,病根翻作忆山劳，一雨聊堪浣郁陶。心白未能忘水月，眼青独得见秋毫。蝉声晚簇枝枝急，云影晴分片片高。还忆赤松兄弟否，别来应见鹤衣毛。
李峤,瓜,欲识东陵味，青门五色瓜。龙蹄远珠履，女臂动金花。六子方呈瑞，三仙实可嘉。终朝奉絺绤，谒帝伫非赊。
贯休,寄题诠律师院,锦溪光里耸楼台，师院高凌积翠开。深竹杪闻残磬尽，一茶中见数帆来。焚香只是看新律，幽步犹疑损绿苔。莫讶题诗又东去，石房清冷在天台。
韩愈,寄崔二十六立之,西城员外丞，心迹两屈奇。往岁战词赋，不将势力随。下驴入省门，左右惊纷披。傲兀坐试席，深丛见孤罴。文如翻水成，初不用意为。四座各低面，不敢捩眼窥。升阶揖侍郎，归舍日未欹。佳句喧众口，考官敢瑕疵。连年收科第，若摘颔底髭。回首卿相位，通途无他岐。岂论校书郎，袍笏光参差。童稚见称说，祝身得如斯。侪辈妒且热，喘如竹筒吹。老妇愿嫁女，约不论财赀。老翁不量分，累月笞其儿。搅搅争附托，无人角雄雌。由来人间事，翻覆不可知。安有巢中鷇，插翅飞天陲。驹麛著爪牙，猛虎借与皮。汝头有缰系，汝脚有索縻。陷身泥沟间，谁复禀指撝。不脱吏部选，可见偶与奇。又作朝士贬，得非命所施。客居京城中，十日营一炊。逼迫走巴蛮，恩爱座上离。昨来汉水头，始得完孤羁。桁挂新衣裳，盎弃食残糜。苟无饥寒苦，那用分高卑。怜我还好古，宦途同险巇。每旬遗我书，竟岁无差池。新篇奚其思，风幡肆逶迤。又论诸毛功，劈水看蛟螭。雷电生睒睗，角鬣相撑披。属我感穷景，抱华不能摛。唱来和相报，愧叹俾我疵。又寄百尺彩，绯红相盛衰。巧能喻其诚，深浅抽肝脾。开展放我侧，方餐涕垂匙。朋交日凋谢，存者逐利移。子宁独迷误，缀缀意益弥。举头庭树豁，狂飙卷寒曦。迢递山水隔，何由应埙篪。别来就十年，君马记騧骊。长女当及事，谁助出帨缡。诸男皆秀朗，几能守家规。文字锐气在，辉辉见旌麾。摧肠与戚容，能复持酒卮。我虽未耋老，发秃骨力羸。所馀十九齿，飘飖尽浮危。玄花著两眼，视物隔褷褵。燕席谢不诣，游鞍悬莫骑。敦敦凭书案，譬彼鸟黏黐。且吾闻之师，不以物自隳。孤豚眠粪壤，不慕太庙牺。君看一时人，几辈先腾驰。过半黑头死，阴虫食枯骴。欢华不满眼，咎责塞两仪。观名计之利，讵足相陪裨。仁者耻贪冒，受禄量所宜。无能食国惠，岂异哀癃罢。久欲辞谢去，休令众睢睢。况又婴疹疾，宁保躯不赀。不能前死罢，内实惭神祇。旧籍在东郡，茅屋枳棘篱。还归非无指，灞渭扬春澌。生兮耕吾疆，死也埋吾陂。文书自传道，不仗史笔垂。夫子固吾党，新恩释衔羁。去来伊洛上，相待安罛箄。我有双饮盏，其银得朱提。黄金涂物象，雕镌妙工倕。乃令千里鲸，幺麽微螽斯。犹能争明月，摆掉出渺瀰。野草花叶细，不辨薋菉葹。绵绵相纠结，状似环城陴。四隅芙蓉树，擢艳皆猗猗。鲸以兴君身，失所逢百罹。月以喻夫道，黾勉励莫亏。草木明覆载，妍丑齐荣萎。愿君恒御之，行止杂燧觿。异日期对举，当如合分支。
长孙佐辅,别友人,愁多不忍醒时别，想极还寻静处行。谁遣同衾又分手，不如行路本无情。
崔兴宗,和王维敕赐百官樱桃,未央朝谒正逶迤，天上樱桃锡此时。朱实初传九华殿，繁花旧杂万年枝。未胜晏子江南橘，莫比潘家大谷梨。闻道令人好颜色，神农本草自应知。
令狐楚,青云干吕,郁郁复纷纷，青霄干吕云。色令天下见，候向管中分。远覆无人境，遥彰有德君。瑞容惊不散，冥感信稀闻。湛露羞依草，南风耻带薰。恭惟汉武帝，馀烈尚氛氲。
刘禹锡,和重题,林端落照尽，湖上远岚清。水榭芝兰室，仙舟鱼鸟情。人琴久寂寞，烟月若平生。一泛钓璜处，再吟锵玉声。
李白,送杨山人归天台,客有思天台，东行路超忽。涛落浙江秋，沙明浦阳月。今游方厌楚，昨梦先归越。且尽秉烛欢，无辞凌晨发。我家小阮贤，剖竹赤城边。诗人多见重，官烛未曾然。兴引登山屐，情催泛海船。石桥如可度，携手弄云烟。
崔峒,送丘二十二之苏州,积水与寒烟，嘉禾路几千。孤猿啼海岛，群雁起湖田。曾见长洲苑，尝闻大雅篇。却将封事去，知尔爱闲眠。
萧静,三湘有怀,柳絮飞来别洛阳，梅花落后到三湘。世情已逐浮云散，离恨空随江水长。
李频,陕下怀归,故园何处在，零落五湖东。日暮无来客，天寒有去鸿。大河冰彻塞，高岳雪连空。独夜悬归思，迢迢永漏中。
卢纶,新移北厅因贻同院诸公兼呈畅博士,华轩迩台座，顾影忝时伦。弱质偃弥旷，清风来亦频。恩辉坐凌迈，景物恣芳新。终乃愧吾友，无容私此身。
严维,秋日与诸公文会天□寺,相访从吾道，因缘会尔时。龙盘馀帝宅，花界古人祠。明月虚空色，青林大小枝。还将经济学，来问道安师。
方干,送郑端公,圣主伫知宣室事，岂容才子滞长沙。随珠此去方酬德，赵璧当时误指瑕。骢马将离江浦月，绣衣却照禁中花。应怜寂寞沧洲客，烟汉尘泥相去赊。
李洞,金陵怀古,古来无此战争功，日日戈船卷海风。一遇灵鳌开睡眼，六朝灰尽九江空。
王建,冬夜感怀,晚年恩爱少，耳目静于僧。竟夜不闻语，空房唯有灯。气嘘寒被湿，霜入破窗凝。断得人间事，长如此亦能。
欧阳詹,许州途中,秦川行尽颍川长，吴江越岭已同方。征途渺渺烟茫茫，未得还乡伤近乡。随萍逐梗见春光，行乐登台斗在旁。林间啼鸟野中芳，有似故园皆断肠。
李益,暖川（一作征人歌）,胡风冻合鸊鹈泉，牧马千群逐暖川。塞外征行无尽日，年年移帐雪中天。
李商隐,闻歌,敛笑凝眸意欲歌，高云不动碧嵯峨。铜台罢望归何处，玉辇忘还事几多。青冢路边南雁尽，细腰宫里北人过。此声肠断非今日，香灺灯光奈尔何。
唐彦谦,句,独来成怅望，不去泥栏干。
贯休,偶作,君子称一善，馨香遍九垓。小人妒一善，处处生嫌猜。口如暴死人，铁尺拗不开。稂莠蚀田髓，积阴成冬雷。因知咋舌人，千古空悠哉。
韩偓,蜻蜓,碧玉眼睛云母翅，轻于粉蝶瘦于蜂。坐来迎拂波光久，岂是殷勤为蓼丛。
白居易,二月一日作，赠韦七庶子,园杏红萼坼，庭兰紫芽出。不觉春已深，今朝二月一。去冬病疮痏，将养遵医术。今春入道场，清净依僧律。尝闻圣贤语，所慎斋与疾。遂使爱酒人，停杯一百日。明朝二月二，疾平斋复毕。应须挈一壶，寻花觅韦七。
武元衡,长安秋夜怀陈京昆季,钟鼓九衢绝，出门千里同。远情高枕夜，秋思北窗空。静见烟凝烛，闲听叶坠桐。玉壶思洞彻，琼树忆葱笼。萤影疏帘外，鸿声暗雨中。羁愁难会面，懒慢责微躬。甲乙科攀桂，图书阁践蓬。一瓢非可乐，六翮未因风。寥落悲秋尽，蹉跎惜岁穷。明朝不相见，流泪菊花丛。
李绅,过梅里七首家…今敝庐数堵犹存今列题于后·翡翠坞,翡翠飞飞绕莲坞，一啄嘉鱼一鸣舞。莲茎触散莲叶欹，露滴珠光似还浦。虞人掠水轻浮弋，翡翠惊飞飞不息。直上层空翠影高，还向云间双比翼。弹射莫及弋不得，日暮虞人空叹息。
元稹,夫远征,赵卒四十万，尽为坑中鬼。赵王未信赵母言，犹点新兵更填死。填死之兵兵气索，秦强赵破括敌起。括虽专命起尚轻，何况牵肘之人牵不已。坑中之鬼妻在营，髽麻戴绖鹅雁鸣。送夫之妇又行哭，哭声送死非送行。夫远征，远征不必戍长城，出门便不知死生。
钱起,和人秋归终南山别业,旧居三顾后，晚节重幽寻。野径到门尽，山窗连竹阴。昔年莺出谷，今日凤归林。物外凌云操，谁能继此心。
权德舆,送密秀才吏部驳放后归蜀，应崔大理序,蜀国本多士，雄文似相如。之子西南秀，名在贤能书。薄禄且未及，故山念归欤。迢迢三千里，返驾一羸车。玉垒长路尽，锦江春物馀。此行无愠色，知尔恋林庐。
李商隐,杂歌谣辞·李夫人歌,一带不结心，两股方安髻。惭愧白茅人，月没教星替。剩结茱萸枝，多擘秋莲的。独自有波光，彩囊盛不得。蛮丝系条脱，妍眼和香屑。寿宫不惜铸南人，柔肠早被秋波割。清澄有馀幽素香，鳏鱼渴凤真珠房。不知瘦骨类冰井，更许夜帘通晓霜。土花漠碧云茫茫，黄河欲尽天苍黄。
吴融,南迁途中作七首·渡汉江初尝鳊鱼有作,啸父知机先忆鱼，季鹰无事已思鲈。自惭初识查头味，正是栖栖哭阮涂。
李白,姑孰十咏·牛渚矶,绝壁临巨川，连峰势相向。乱石流洑间，回波自成浪。但惊群木秀，莫测精灵状。更听猿夜啼，忧心醉江上。
储光羲,送人随大夫和蕃,西方有六国，国国愿来宾。圣主今无外，怀柔遣使臣。大夫开幕府，才子作行人。解剑聊相送，边城二月春。
欧阳炯,清平乐,春来街砌，春雨如丝细。春地满飘红杏蒂，春燕舞随风势。春幡细缕春缯，春闺一点春灯。自是春心撩乱，非干春梦无凭。
白居易,酬微之夸镜湖,我嗟身老岁方徂，君更官高兴转孤。军门郡阁曾闲否，禹穴耶溪得到无。酒盏省陪波卷白，骰盘思共彩呼卢。一泓镜水谁能羡，自有胸中万顷湖。
耿湋,秋晚卧疾寄司空拾遗曙卢少府纶,寒几坐空堂，疏髯似积霜。老医迷旧疾，朽药误新方。晚果红低树，秋苔绿遍墙。惭非蒋生径，不敢望求羊。
张九龄,赴使泷峡,溪路日幽深，寒空入两嶔。霜清百丈水，风落万重林。夕鸟联归翼，秋猿断去心。别离多远思，况乃岁方阴。
陆龟蒙,渔具诗·舴艋,篷棹两三事，天然相与闲。朝随稚子去，暮唱菱歌还。倚石迟后侣，徐桡供远山。君看万斛载，沈溺须臾间。
赵惠宗,遗简诗,生我于虚，置我于无。至精为神，元气为躯。散阳为明，合阴为符。形为灰土，神为仙居。众垢将毕，万事永除。吾驾时马，日月为卫。洞耀九霄，上谒天帝。明明我众，及我门人。伪道养形，真道养神。懋哉懋哉，馀无所陈。
祖咏,田家即事,旧居东皋上，左右俯荒村。樵路前傍岭，田家遥对门。欢娱始披拂，惬意在郊原。馀霁荡川雾，新秋仍昼昏。攀条憩林麓，引水开泉源。稼穑岂云倦，桑麻今正繁。方求静者赏，偶与潜夫论。鸡黍何必具，吾心知道尊。
李洞,秋日同觉公上人眺慈恩塔六韵,九级耸莲宫，晴登袖拂虹。房廊窥井底，世界出笼中。照牖三山火，吹铃八极风。细闻槎客语，遥辨海鱼冲。禁静声连北，江寒影在东。谒师开秘锁，尘日闭虚空。
温庭筠,江岸即事,水容侵古岸，峰影度青蘋。庙竹唯闻鸟，江帆不见人。雀声花外暝，客思柳边春。别恨转难尽，行行汀草新。
李白,自汉阳病酒归，寄王明府,去岁左迁夜郎道，琉璃砚水长枯槁。今年敕放巫山阳，蛟龙笔翰生辉光。圣主还听子虚赋，相如却与论文章。愿扫鹦鹉洲，与君醉百场。啸起白云飞七泽，歌吟渌水动三湘。莫惜连船沽美酒，千金一掷买春芳。
齐己,寄道林寺诸友,吟兴终依异境长，旧游时入静思量。江声里过东西寺，树影中行上下方。春色湿僧巾屦腻，松花沾鹤骨毛香。老来何计重归去，千里重湖浪渺茫。
温庭筠,题僧泰恭院二首,昔岁东林下，深公识姓名。尔来辞半偈，空复叹劳生。忧患慕禅味，寂寥遗世情。所归心自得，何事倦尘缨。微生竟劳止，晤言犹是非。出门还有泪，看竹暂忘机。爽气三秋近，浮生一笑稀。故山松菊在，终欲掩荆扉。
李贺,后园凿井歌,井上辘轳床上转。水声繁，弦声浅。情若何，荀奉倩。城头日，长向城头住。一日作千年，不须流下去。
郑畋,杪秋夜直,蕊宫裁诏与宵分，虽在青云忆白云。待报君恩了归去，山翁何急草移文。
项斯,闻蝉,动叶复惊神，声声断续匀。坐来同听者，俱是未归人。一棹三湘浪，单车二蜀尘。伤秋各有日，千可念因循。
李峤,车,天子驭金根，蒲轮辟四门。五神趋雪至，双毂似雷奔。丹凤栖金辖，非熊载宝轩。无阶忝虚左，珠乘奉王言。
周昙,春秋战国门·华元,未知军法忌偏颇，徒解于思腹漫皤。昔日羊斟曾不预，今朝为政事如何。
许浑,寓居开元精舍，酬薛秀才见贻,知己萧条信陆沉，茂陵扶疾卧西林。芰荷风起客堂静，松桂月高僧院深。清露下时伤旅鬓，白云归处寄乡心。怜君诗句犹相忆，题在空斋夜夜吟。
于鹄,温泉僧房,云里前朝寺，修行独几年。山村无施食，盥漱亦安禅。古塔巢溪鸟，深房闭谷泉。自言曾入室，知处梵王天。
戴叔伦,过友人隐居,潇洒绝尘喧，清溪流绕门。水声鸣石濑，萝影到林轩。地静留眠鹿，庭虚下饮猿。春花正夹岸，何必问桃源。
羊士谔,游郭驸马大安山池,马嘶芳草自淹留，别馆何人属细侯。仙杏破颜逢醉客，彩鸳飞去避行舟。洞箫日暖移宾榻，垂柳风多掩妓楼。坐阅清晖不知暮，烟横北渚水悠悠。
徐铉,春日紫岩山期客不至,郊外春华好，人家带碧溪。浅莎藏鸭戏，轻霭隔鸡啼。掩映红桃谷，夤缘翠柳堤。王孙竟不至，芳草自萋萋。三十六天皆有籍，他年何处问归程。
孟郊,酬李侍御书记秋夕雨中病假见寄,秋风绕衰柳，远客闻雨声。重兹阻良夕，孤坐唯积诚。果枉移疾咏，中含嘉虑明。洗涤烦浊尽，视听昭旷生。未觉衾枕倦，久为章奏婴。达人不宝药，所保在闲情。
白居易,会昌春连宴即事,元年寒食日，上巳暮春天。鸡黍三家会，莺花二节连。光风初澹荡，美景渐暄妍。簪组兰亭上，车舆曲水边。松声添奏乐，草色助铺筵。雀舫宜闲泛，螺杯任漫传。园蔬香带露，厨柳暗藏烟。丽句轻珠玉，清谈胜管弦。陌喧金距斗，树动彩绳悬。姹女妆梳艳，游童衣服鲜。圃香知种蕙，池暖忆开莲。怪石云疑触，夭桃火欲然。正欢唯恐散，虽醉未思眠。啸傲人间世，追随地上仙。燕来双涎涎，雁去累翩翩。行乐真吾事，寻芳独我先。滞周惭太史，入洛继先贤。昔恨多分手，今欢谬比肩。病犹陪宴饮，老更奉周旋。望重青云客，情深白首年。遍尝珍馔后，许入画堂前。舞袖翻红炬，歌鬟插宝蝉。断金多感激，倚玉贵迁延。说史吞颜注，论诗笑郑笺。松筠寒不变，胶漆冷弥坚。兴伴王寻戴，荣同隗在燕。掷卢夸使气，刻烛斗成篇。实艺皆三捷，虚名愧六联。兴阑犹举白，话静每思玄。更说归时好，亭亭月正圆。
于濆,季夏逢朝客,浐水桃李熟，杜曲芙蓉老。九天休沐归，腰玉垂杨道。避路回绮罗，迎风嘶騕褭。岂知山谷中，日日吹瑶草。
张为,句,到处即闭户，逢君方展眉。
白居易,劝酒十四首·不如来饮酒七首,莫隐深山去，君应到自嫌。齿伤朝水冷，貌苦夜霜严。渔去风生浦，樵归雪满岩。不如来饮酒，相对醉厌厌。莫作农夫去，君应见自愁。迎春犁瘦地，趁晚喂羸牛。数被官加税，稀逢岁有秋。不如来饮酒，酒伴醉悠悠。莫作商人去，恓惶君未谙。雪霜行塞北，风水宿江南。藏镪百千万，沉舟十二三。不如来饮酒，仰面醉酣酣。莫事长征去，辛勤难具论。何曾画麟阁，只是老辕门。虮虱衣中物，刀枪面上痕。不如来饮酒，合眼醉昏昏。莫学长生去，仙方误杀君。那将薤上露，拟待鹤边云。矻矻皆烧药，累累尽作坟。不如来饮酒，闲坐醉醺醺。莫上青云去，青云足爱憎。自贤夸智慧，相纠斗功能。鱼烂缘吞饵，蛾焦为扑灯。不如来饮酒，任性醉腾腾。莫入红尘去，令人心力劳。相争两蜗角，所得一牛毛。且灭嗔中火，休磨笑里刀。不如来饮酒，稳卧醉陶陶。
郑启,严塘经乱书事,尘生宫阙雾濛濛，万骑龙飞幸蜀中。在野傅岩君不梦，乘轩卫懿鹤何功。虽知四海同盟久，未合中原武备空。星落夜原妖气满，汉家麟阁待英雄。梁园皓色月如珪，清景伤时一惨凄。未见山前归牧马，犹闻江上带征鞞。鲲为鱼队潜鳞困，鹤处鸡群病翅低。正是四郊多垒日，波涛早晚静鲸鲵。
栖蟾,送迁客,谏频甘得罪，一骑入南深。若顺吾皇意，即无臣子心。织花蛮市布，捣月象州砧。蒙雪知何日，凭楼望北吟。
沈佺期,入少密溪,云峰苔壁绕溪斜，江路香风夹岸花。树密不言通鸟道，鸡鸣始觉有人家。人家更在深岩口，涧水周流宅前后。游鱼瞥瞥双钓童，伐木丁丁一樵叟。自言避喧非避秦，薜衣耕凿帝尧人。相留且待鸡黍熟，夕卧深山萝月春。
白居易,三谣·素屏谣,素屏素屏，胡为乎不文不饰，不丹不青？当世岂无李阳冰之篆字，张旭之笔迹？边鸾之花鸟，张璪之松石？吾不令加一点一画于其上，欲尔保真而全白。吾于香炉峰下置草堂，二屏倚在东西墙。夜如明月入我室，晓如白云围我床。我心久养浩然气，亦欲与尔表里相辉光。尔不见当今甲第与王宫，织成步障银屏风。缀珠陷钿贴云母，五金七宝相玲珑。贵豪待此方悦目，晏然寝卧乎其中。素屏素屏，物各有所宜，用各有所施。尔今木为骨兮纸为面，舍吾草堂欲何之？
李群玉,同郑相并歌姬小饮戏赠（一作杜丞相悰筵中赠美人）,裙拖六幅湘江水，鬓耸巫山一段云。风格只应天上有，歌声岂合世间闻。胸前瑞雪灯斜照，眼底桃花酒半醺。不是相如怜赋客，争教容易见文君。
柳宗元,过衡山见新花开却寄弟,故国名园久别离，今朝楚树发南枝。晴天归路好相逐，正是峰前回雁时。
修睦,落花,一片又一片，等闲苔面红。不能延数日，开亦是春风。公子歌声歇，诗人眼界空。遥思故山下，经雨两三丛。
易思,题袁州龙兴寺,百尺古松松下寺，宝幡朱盖画珊珊。闲庭甘露几回落，青石绿苔犹未干。
裴夷直,寄婺州李给事二首,心尽玉皇恩已远，迹留江郡宦应孤。不知壮气今何似，犹得凌云贯日无。瘴鬼翻能念直心，五年相遇不相侵。目前唯有思君病，无底沧溟未是深。
李峤,送李邕（一作送李安邑）,落日荒郊外，风景正凄凄。离人席上起，征马路傍嘶。别酒倾壶赠，行书掩泪题。殷勤御沟水，从此各东西。
李敬伯,奉陪段相公晚夏登张仪楼,层屋架城隈，宾筵此日开。文锋摧八阵，星分应三台。望雪烦襟释，当欢远思来。披云霄汉近，暂觉出尘埃。
贾岛,忆江上吴处士,闽国扬帆去，蟾蜍亏复团。秋风生渭水，落叶满长安。此地聚会夕，当时雷雨寒。兰桡殊未返，消息海云端。
刘长卿,观校猎，上淮西相公,龙骧校猎邵陵东，野火初烧楚泽空。师事黄公千战后，身骑白马万人中。笳随晚吹吟边草，箭没寒云落塞鸿。三十拥旄谁不羡，周郎少小立奇功。
鲍溶,春日言怀,湛湛琴前酒，期自赏青春。胡为缄笑语，深念不思身。寂寂花舞多，嘤嘤鸟言频。心悲兄弟远，愿见相似人。江界田土卑，竞来东作勤。岁寒虚尽力，家外无强亲。杳窅青云望，无途同苦辛。
羊士谔,城隍庙赛雨二首,零雨慰斯人，斋心荐绿蘋。山风箫鼓响，如祭敬亭神。积润通千里，推诚奠一卮。回飙经画壁，忽似偃云旗。
崔国辅,王昭君（一作吟叹曲）,汉使南还尽，胡中妾独存。紫台绵望绝，秋草不堪论。
高骈,遣兴,浮世忙忙蚁子群，莫嗔头上雪纷纷。沈忧万种与千种，行乐十分无一分。越外险巇防俗事，就中拘检信人文。醉乡日月终须觅，去作先生号白云。
李白,月夜金陵怀古,苍苍金陵月，空悬帝王州。天文列宿在，霸业大江流。绿水绝驰道，青松摧古丘。台倾鳷鹊观，宫没凤凰楼。别殿悲清暑，芳园罢乐游。一闻歌玉树，萧瑟后庭秋。
张说,奉和圣制赐王公千秋镜应制,宝镜颁神节，凝规写圣情。千秋题作字，长寿带为名。月向天边下，花从日里生。不承悬象意，谁辨照心明。
魏徵,五郊乐章·白帝商音,白藏应节，天高气清。岁功既阜，庶类收成。万方静谧，九土和平。馨香是荐，受祚聪明。
李涉,题湖台,山有松门江有亭，不劳他处问青冥。有时带月床舁到，一阵风来酒尽醒。
崔道融,春题二首,青春未得意，见花却如雠。路逢白面郎，醉插花满头。满眼桃李花，愁人如不见。别有惜花人，东风莫吹散。
皎然,赠乌程李明府伯宜、沈兵曹仲昌,水国苦凋瘵，东皋岂遗黍。云阴无尽时，日出常带雨。昨夜西溪涨，扁舟入檐庑。野人同鸟巢，暴客若蜂聚。岁晏无斗粟，寄身欲何所。空羡鸾鹤姿，翩翩自轻举。
黄滔,寄李校书游简寂观,古观云溪上，孤怀永夜中。梧桐四更雨，山水一庭风。诗得如何句，仙游最胜宫。却愁逢羽客，相与入烟空。
温庭筠,游南塘寄知者,白鸟梳翎立岸莎，藻花菱刺泛微波。烟光似带侵垂柳，露点如珠落卷荷。楚水晓凉催客早，杜陵秋思傍蝉多。镏公不信归心切，听取江楼一曲歌。
刘湾,李陵别苏武,汉武爱边功，李陵提步卒。转战单于庭，身随汉军没。李陵不爱死，心存归汉阙。誓欲还国恩，不为匈奴屈。身辱家已无，长居虎狼窟。胡天无春风，虏地多积雪。穷阴愁杀人，况与苏武别。发声天地哀，执手肺肠绝。白日为我愁，阴云为我结。生为汉宫臣，死为胡地骨。万里长相思，终身望南月。
顾况,湖中（一作洞庭秋日）,青草湖边日色低，黄茅嶂里鹧鸪啼。丈夫飘荡今如此，一曲长歌楚水西。
白居易,感旧石上字,闲拨船行寻旧池，幽情往事复谁知。太湖石上镌三字，十五年前陈结之。
欧阳炯,西江月（一名白蘋香，一名步虚词）,月映长江秋水，分明冷浸星河。浅沙汀上白云多，雪散几丛芦苇。扁舟倒影寒潭，烟光远罩轻波。笛声何处响渔歌，两岸蘋香暗起。水上鸳鸯比翼，巧将绣作罗衣。镜中重画远山眉，春睡起来无力。细雀稳簪云髻，含羞时想佳期。脸边红艳对花枝，犹占凤楼春色。
杜甫,戏赠友二首,元年建巳月，郎有焦校书。自夸足膂力，能骑生马驹。一朝被马踏，唇裂版齿无。壮心不肯已，欲得东擒胡。元年建巳月，官有王司直。马惊折左臂，骨折面如墨。驽骀漫深泥，何不避雨色。劝君休叹恨，未必不为福。
徐铉,张员外好茅山风景，求为句容令，作此送,句曲山前县，依依数舍程。还同适勾漏，非是厌承明。柳谷供诗景，华阳契道情。金门容傲吏，官满且还城。
李白,赠僧崖公,昔在朗陵东，学禅白眉空。大地了镜彻，回旋寄轮风。揽彼造化力，持为我神通。晚谒泰山君，亲见日没云。中夜卧山月，拂衣逃人群。授余金仙道，旷劫未始闻。冥机发天光，独朗谢垢氛。虚舟不系物，观化游江濆。江濆遇同声，道崖乃僧英。说法动海岳，游方化公卿。手秉玉麈尾，如登白楼亭。微言注百川，亹亹信可听。一风鼓群有，万籁各自鸣。启闭八窗牖，托宿掣电霆。自言历天台，搏壁蹑翠屏。凌兢石桥去，恍惚入青冥。昔往今来归，绝景无不经。何日更携手，乘杯向蓬瀛。
NA,郊庙歌辞·享节愍太子庙乐章·迎神,储后望崇，元良寄切。寝门是仰，驰道不绝。仙袂云会，灵旗电晰。煌煌而来，礼物攸设。
包佶,郊庙歌辞·祀雨师乐章·亚献终献,奠既备，献将终。神行令，瑞飞空。迎乾德，祈岁功。乘烟燎，俨从风。
元稹,泛江玩月十二韵,楚塞分形势，羊公压大邦。因依多士子，参画尽敦厖。岳璧闲相对，荀龙自有双。共将船载酒，同泛月临江。远树悬金镜，深潭倒玉幢。委波添净练，洞照灭凝釭。阗咽沙头市，玲珑竹岸窗。巴童唱巫峡，海客话神泷。已困连飞盏，犹催未倒缸。饮荒情烂熳，风棹乐峥摐。胜事他年忆，愁心此夜降。知君皆逸韵，须为应莛撞。
杜荀鹤,闲居书事,竹门茅屋带村居，数亩生涯自有馀。鬓白只应秋炼句，眼昏多为夜抄书。雁惊风浦渔灯动，猿叫霜林橡实疏。待得功成即西去，时清不问命何如。
李德裕,早秋龙兴寺江亭闲眺忆龙门山居寄崔张旧从事（宜春作）,江亭感秋至，兰径悲露泫。粳稻秀晚川，杉松郁晴巘。嗟予有林壑，兹夕念原衍。绿筱连岭多，青莎近溪浅。渊明菊犹在，仲蔚蒿莫翦。乔木粲凌苕，阴崖积幽藓。遥思伊川水，北渡龙门岘。苍翠双阙间，逶迤清滩转。故人在乡国，岁晏路悠缅。惆怅此生涯，无由共登践。
丘丹,状江南·季冬,江南季冬月，红蟹大如l4。湖水龙为镜，炉峰气作烟。
温庭筠,寄山中友人,惟昔有归趣，今兹固愿言。啸歌成往事，风雨坐凉轩。时物信佳节，岁华非故园。固知春草色，何意为王孙。
孟郊,寄洺州李大夫,自从蓟师反，中国事纷纷。儒道一失所，贤人多在军。鸟巢忧迸射，鹿耳骇惊闻。剑折唯恐匣，弓贪不让勋。方知省事将，动必谢前群。鹳阵常先罢，鱼符最晚分。步闲洺水曲，笑激太行云。诗叟未相识，竹儿争见君。殷勤越谈说，记尽古风文。
李贺,秋来,桐风惊心壮士苦，衰灯络纬啼寒素。谁看青简一编书，不遣花虫粉空蠹。思牵今夜肠应直，雨冷香魂吊书客。秋坟鬼唱鲍家诗，恨血千年土中碧。
柳宗元,巽上人以竹闲自采新茶见赠，酬之以诗,芳丛翳湘竹，零露凝清华。复此雪山客，晨朝掇灵芽。蒸烟俯石濑，咫尺凌丹崖。圆方丽奇色，圭璧无纤瑕。呼儿爨金鼎，馀馥延幽遐。涤虑发真照，还源荡昏邪。犹同甘露饭，佛事薰毗耶。咄此蓬瀛侣，无乃贵流霞。
宋之问,送杨六望赴金水,借问梁山道，嶔岑几万重。遥州刀作字，绝壁剑为峰。惜别路穷此，留欢意不从。忧来生白发，时晚爱青松。勿以西南远，夷歌寝盛容。台阶有高位，宁复久临邛。
刘兼,木芙蓉,素灵失律诈风流，强把芳菲半载偷。是叶葳蕤霜照夜，此花烂熳火烧秋。谢莲色淡争堪种，陶菊香秾亦合羞。谁道金风能肃物，因何厚薄不相侔。
李绅,新楼诗二十首·琪树,石桥峰上栖玄鹤，碧阙岩边荫羽人。冰叶万条垂碧实，玉珠千日保青春。月中泣露应同浥，涧底侵云尚有尘。徒使茯苓成琥珀，不为松老化龙鳞。
綦毋潜,送郑务拜伯父,名公作逐臣，驱马拂行尘。旧国问郧子，劳歌过郢人。一川花送客，二月柳宜春。奉料竹林兴，宽怀此别晨。
郑谷,槐花,毵毵金蕊扑晴空，举子魂惊落照中。今日老郎犹有恨，昔年相虐十秋风。
皇甫冉,登石城戍望海寄诸暨严少府,平明登古戍，徙倚待寒潮。江海方回合，云林自寂寥。讵能知远近，徒见荡烟霄。即此沧洲路，嗟君久折腰。
武三思,宴龙泓,登临开胜托，眺瞩尽良游。岩崿萦纡上，澄潭屈曲流。泛兰清兴洽，折桂野文遒。别后相思处，崎岖碧涧幽。
韦庄,代书寄马,驱驰曾在五侯家，见说初生自渥洼。鬃白似披梁苑雪，颈肥如扑杏园花。休嫌绿绶嘶贫舍，好著红缨入使衙。稳上云衢千万里，年年长踏魏堤沙。
皇甫冉,见诸姬学玉台体,艳唱召燕姬，清弦待卢女。由来道姓秦，谁不知家楚。传杯见目成，结带明心许。宁辞玉辇迎，自堪金屋贮。朝朝作行云，襄王迷处所。
宋之问,相和歌辞·江南曲,妾住越城南，离居不自堪。采花惊曙鸟，摘叶喂春蚕。懒结茱萸带，愁安玳瑁簪。侍臣消瘦尽，日暮碧江潭。
杜荀鹤,秋晨有感,木叶落时节，旅人初梦惊。钟才枕上尽，事已眼前生。吟发不长黑，世交无久情。且将公道约，未忍便归耕。
耿湋,之江淮留别京中亲故,长云迷一雁，渐远向南声。已带千霜鬓，初为万里行。繁虫满夜草，连雨暗秋城。前路诸侯贵，何人重客卿。
权德舆,郊居岁暮因书所怀,养拙方去喧，深居绝人事。返耕忘帝力，乐道疏代累。翛然衡茅下，便有江海意。宁知肉食尊，自觉儒衣贵。烟霜当暮节，水石多幽致。三径日闲安，千峰对深邃。策藜出村渡，岸帻寻古寺。月魄清夜琴，猿声警朝寐。地偏芝桂长，境胜烟霞异。独鸟带晴光，疏篁净寒翠。窗前风叶下，枕上溪云至。散发对农书，斋心看道记。清言核名理，开卷穷精义。求誉观朵颐，危身陷芳饵。纷吾守孤直，世业常恐坠。就学缉韦编，铭心对欹器。元和畅万物，动植咸使遂。素履期不渝，永怀丘中志。
于兴宗,夏杪登越王楼临涪江望雪山寄朝中知友,巴西西北楼，堪望亦堪愁。山乱江回远，川清树欲秋。晴明中雪岭，烟霭下渔舟。写寄朝天客，知余恨独游。
李昉,寄孟宾于,初携书剑别湘潭，金榜标名第十三。昔日声名喧洛下，近来诗价满江南。长为邑令情终屈，纵处曹郎志未甘。莫学冯唐便休去，明君晚事未为惭。
韩愈,和席八十二韵（元和十一年，夔与愈同掌制诰）,绛阙银河曙，东风右掖春。官随名共美，花与思俱新。绮陌朝游间，绫衾夜直频。横门开日月，高阁切星辰。庭变寒前草，天销霁后尘。沟声通苑急，柳色压城匀。纶綍谋猷盛，丹青步武亲。芳菲含斧藻，光景畅形神。傍砌看红药，巡池咏白蘋。多情怀酒伴，馀事作诗人。倚玉难藏拙，吹竽久混真。坐惭空自老，江海未还身。
陆龟蒙,井上桐,美人伤别离，汲井长待晓。愁因辘轳转，惊起双栖鸟。独立傍银床，碧桐风袅袅。
刘长卿,送从弟贬袁州（一作皇甫冉诗，题作送从弟豫贬远州）,何事成迁客，思归不见乡。游吴经万里，吊屈向三湘。水与荆巫接，山通鄢郢长。名羞黄绶系，身是白眉郎。独结南枝恨，应思北雁行。忧来沽楚酒，老鬓莫凝霜。
齐己,招乾昼上人宿话,连夜因风雪，相留在寂寥。禅心谁指示，诗卷自焚烧。语默邻寒漏，窗扉向早朝。天台若长往，还渡海门潮。
韦应物,因省风俗，访道士侄不见，题壁,去年涧水今亦流，去年杏花今又拆。山人归来问是谁，还是去年行春客。
戴叔伦,南轩,野居何处是，轩外一横塘。座纳薰风细，帘垂白日长。面山如对画，临水坐流觞。更爱闲花木，欣欣得向阳。
李商隐,哀筝,延颈全同鹤，柔肠素怯猿。湘波无限泪，蜀魄有馀冤。轻幰长无道，哀筝不出门。何由问香炷，翠幕自黄昏。
耿湋,晚秋宿裴员外寺院（得逢字）,仲言多丽藻，晚水独芙蓉。梁苑仍秋过，仁祠又夜逢。回林通暗竹，去雨带寒钟。原向空门里，修持比昼龙。
唐彦谦,亲仁里闻猿,朱雀街东半夜惊，楚魂湘梦两徒清。五更撩乱趋朝火，满口尘埃亦数声。
孔绍安,结客少年场行,结客佩吴钩，横行度陇头。雁在弓前落，云从阵后浮。吴师惊燧象，燕将警奔牛。转蓬飞不息，冰河结未流。若使三边定，当封万户侯。
顾况,酬信州刘侍郎兄,刘兄本知命，屈伸不介怀。南州管灵山，可惜旷土栖。樵隐同一径，竹树薄西斋。鸟陵嶂合杳，月配波徘徊。薄宦修礼数，长景谢谭谐。愿为南州民，输税事鉏犁。胡为走不止，风雨惊邅回。
赵嘏,杂曲歌辞·昔昔盐·关山别荡子,那堪闻荡子，迢递涉关山。肠为马嘶断，衣从泪滴斑。愁看塞上路，讵惜镜中颜。傥见征西雁，应传一字还。
白居易,舟中读元九诗,把君诗卷灯前读，诗尽灯残天未明。眼痛灭灯犹暗坐，逆风吹浪打船声。
刘长卿,送郑十二还庐山别业,浔阳数亩宅，归卧掩柴关。谷口何人待，门前秋草闲。忘机卖药罢，无语杖藜还。旧笋成寒竹，空斋向暮山。水流经舍下，云去到人间。桂树花应发，因行寄一攀。
刘禹锡,莫瑶歌,莫瑶自生长，名字无符籍。市易杂鲛人，婚姻通木客。星居占泉眼，火种开山脊。夜渡千仞谿，含沙不能射。
郎士元,送大德讲时河东徐明府招,远近作人天，王城指日边。宰君迎说法，童子伴随缘。到处花为雨，行时杖出泉。今宵松月下，开阁想安禅。
施肩吾,遇醉道士,霞帔寻常带酒眠，路傍疑是酒中仙。醉来不住人家宿，多向远山松月边。
储光羲,相和歌辞·王昭君,日暮惊沙乱雪飞，傍人相劝易罗衣。强来前帐看歌舞，共待单于夜猎归。
张登,小雪日戏题绝句,甲子徒推小雪天，刺梧犹绿槿花然。融和长养无时歇，却是炎洲雨露偏。
元稹,赠李十一,淮水连年起战尘，油旌三换一何频。共君前后俱从事，羞见功名与别人。
李贺,湘妃,筠竹千年老不死，长伴秦娥盖湘水。蛮娘吟弄满寒空，九山静绿泪花红。离鸾别凤烟梧中，巫云蜀雨遥相通。幽愁秋气上青枫，凉夜波间吟古龙。
温庭筠,清凉寺,黄花红树谢芳蹊，宫殿参差黛巘西。诗閤晓窗藏雪岭，画堂秋水接蓝溪。松飘晚吹摐金铎，竹荫寒苔上石梯。妙迹奇名竟何在，下方烟暝草萋萋。
吴融,登鹳雀楼,鸟在林梢脚底看，夕阳无际戍烟残。冻开河水奔浑急，雪洗条山错落寒。始为一名抛故国，近因多难怕长安。祖鞭掉折徒为尔，赢得云溪负钓竿。
韩熙载,送徐铉流舒州（时铉弟锴亦贬乌江尉，亲友临江相送）,昔年凄断此江湄，风满征帆泪满衣。今日重怜鶺鴒羽，不堪波上又分飞。
姚合,送饶州张使君,鄱阳胜事闻难比，千里连连是稻畦。山寺去时通水路，郡图开处是诗题。化行应免农人困，庭静惟多野鹤栖。饮罢春明门外别，萧条驿路夕阳低。
刘长卿,寻南溪常山道人隐居,一路经行处，莓苔见履痕。白云依静渚，春草闭闲门。过雨看松色，随山到水源。溪花与禅意，相对亦忘言。
吴融,上巳日花下闲看,十里香尘扑马飞，碧莲峰下踏青时。云鬟照水和花重，罗袖抬风惹絮迟。可便无心邀妩媚，还应有泪忆袁熙。如烟如梦争寻得，溪柳回头万万丝。
白居易,秋暮郊居书怀,郊居人事少，昼卧对林峦。穷巷厌多雨，贫家愁早寒。葛衣秋未换，书卷病仍看。若问生涯计，前溪一钓竿。
项斯,游烂柯山,步步出尘氛，溪山别是春。坛边时过鹤，棋处寂无人。访古碑多缺，探幽路不真。翻疑归去晚，清世累移晨。
孟浩然,张郎中梅园中,绮席铺兰杜，珠盘折芰荷。故园留不住，应是恋弦歌。
顾况,杂曲歌辞·游子吟,故枥思疲马，故巢思迷禽。浮云蔽我乡，踯躅游子吟。游子悲久滞，浮云郁东岑。客堂无丝桐，落叶如秋霖。艰哉远游子，所以悲滞淫。一为浮云词，愤塞谁能禁。驰晖百年内，惟愿展所钦。胡为不归欤，坐使年病侵。未老霜绕鬓，非狂火烧心。太行何艰哉，北斗不可斟。夜晴星河出，耿耿辰与参。佳人夐青天，尺素重于金。泬寥群动异，眇默诸境森。苔衣上闲阶，蜻蛚催寒砧。立身计几误，道险无容针。三年不还家，万里遗锦衾。梦魂无重阻，离忧因古今。胡为不归欤，孤负丘中琴。腰下是何物，牵缠旷登寻。朝与名山期，夕宿楚水阴。楚水殊演漾，名山杳岖嶔。客从洞庭来，婉娈潇湘深。橘柚在南国，鸿雁遗秋音。下有碧草洲，上有青橘林。引烛窥洞穴，凌波睥天琛。蒲荷影参差，凫鹤雏淋涔。浩歌惜芳杜，散发轻华簪。胡为不归欤，泪下沾衣襟。鸢飞戾霄汉，蝼蚁制鳝鲟。赫赫大圣朝，日月光照临。圣主虽启迪，奇人分堙沉。层城发云韶，玉府锵球琳。鹿鸣志丰草，况复虞人箴。
卢纶,难绾刀子歌,黄金鞘里青芦叶，丽若剪成铦且翣。轻冰薄玉状不分，一尺寒光堪决云。吹毛可试不可触，似有虫搜阙裂文。淬之几堕前池水，焉知不是蛟龙子。割鸡刺虎皆若空，愿应君心逐君指。并州难绾竟何人，每成此物如有神。
李频,过长江伤贾岛,忽从一宦远流离，无罪无人子细知。到得长江闻杜宇，想君魂魄也相随。
沈佺期,游少林寺,长歌游宝地，徙倚对珠林。雁塔风霜古，龙池岁月深。绀园澄夕霁，碧殿下秋阴。归路烟霞晚，山蝉处处吟。
杜牧,鹤,清音迎晓月，愁思立寒蒲。丹顶西施颊，霜毛四皓须。碧云行止躁，白鹭性灵粗。终日无群伴，溪边吊影孤。
白居易,新昌新居书事四十韵，因寄元郎中、张博士,冒宠已三迁，归期始二年。囊中贮馀俸，园外买闲田。狐兔同三径，蒿莱共一廛。新园聊刬秽，旧屋且扶颠。檐漏移倾瓦，梁欹换蠹椽。平治绕台路，整顿近阶砖。巷狭开容驾，墙低垒过肩。门闾堪驻盖，堂室可铺筵。丹凤楼当后，青龙寺在前。市街尘不到，宫树影相连。省史嫌坊远，豪家笑地偏。敢劳宾客访，或望子孙传。不觅他人爱，唯将自性便。等闲栽树木，随分占风烟。逸致因心得，幽期遇境牵。松声疑涧底，草色胜河边。虚润冰销地，晴和日出天。苔行滑如簟，莎坐软于绵。帘每当山卷，帷多带月褰。篱东花掩映，窗北竹婵娟。迹慕青门隐，名惭紫禁仙。假归思晚沐，朝去恋春眠。拙薄才无取，疏慵职不专。题墙书命笔，沽酒率分钱。柏杵舂灵药，铜瓶漱暖泉。炉香穿盖散，笼烛隔纱然。陈室何曾扫，陶琴不要弦。屏除俗事尽，养活道情全。尚有妻孥累，犹为组绶缠。终须抛爵禄，渐拟断腥膻。大抵宗庄叟，私心事竺乾。浮荣水划字，真谛火生莲。梵部经十二，玄书字五千。是非都付梦，语默不妨禅。博士官犹冷，郎中病已痊。多同僻处住，久结静中缘。缓步携筇杖，徐吟展蜀笺。老宜闲语话，闷忆好诗篇。蛮榼来方泻，蒙茶到始煎。无辞数相见，鬓发各苍然。
韩仲宣,晦日宴高氏林亭,欲知行有乐，芳尊对物华。地接安仁县，园是季伦家。柳处云疑叶，梅间雪似花。日落归途远，留兴伴烟霞。
徐夤,猿,宿有乔林饮有溪，生来踪迹远尘泥。不知心更愁何事，每向深山夜夜啼。
杜甫,凤凰台,亭亭凤凰台，北对西康州。西伯今寂寞，凤声亦悠悠。山峻路绝踪，石林气高浮。安得万丈梯，为君上上头。恐有无母雏，饥寒日啾啾。我能剖心出，饮啄慰孤愁。心以当竹实，炯然无外求。血以当醴泉，岂徒比清流。所贵王者瑞，敢辞微命休。坐看彩翮长，举意八极周。自天衔瑞图，飞下十二楼。图以奉至尊，凤以垂鸿猷。再光中兴业，一洗苍生忧。深衷正为此，群盗何淹留。
李敬方,遣兴,果窥丹灶鹤，莫羡白头翁。日月仙壶外，筋骸药臼中。云归无定所，鸟迹不留空。何必劳方寸，岖崎问远公。
牟融,客中作,十年江汉客，几度帝京游。迹比风前叶，身如水上鸥。醉吟愁里月，羞对镜中秋。怅望频回首，西风忆故丘。
高蟾,秋日寄华阳山人,云木送秋何草草，风波凝冷太星星。银鞍公子魂俱断，玉弩将军涕自零。茅洞白龙和雨看，荆溪黄鹄带霜听。人间不见清凉事，犹向溪翁乞画屏。
戴叔伦,酬骆侍御答诗,风传画阁空知晓，雨湿江城不见春。堆案绕床君莫怪，已经愁思古时人。
孙元晏,梁·庾信,苦心词赋向谁谈，沦落周朝志岂甘。可惜多才庾开府，一生惆怅忆江南。
薛逢,春晚东园晓思,剑外春馀日更长，东园留醉乐高张。松杉露滴无情泪，桃杏风飘不语香。莺恋叶深啼绿树，燕窥巢稳坐雕梁。也知留滞年华晚，争那樽前乐未央。
贯休,题惠琮律师院,苦节兼青目，公卿话有馀。唯传黄叶喻，还似白泉居。猿拨孤云破，钟撞众木疏。社坛踪迹在，重结复何如。
贾至,答严大夫,今夕秦天一雁来，梧桐坠叶捣衣催。思君独步华亭月，旧馆秋阴生绿苔。
秦韬玉,亭台,雕楹累栋架崔嵬，院宇生烟次第开。为向西窗添月色，岂辞南海取花栽。意将画地成幽沼，势拟驱山近小台。清境渐深官转重，春时长是别人来。
李涉,黄葵花,此花莫遣俗人看，新染鹅黄色未乾。好逐秋风上天去，紫阳宫女要头冠。
孙元晏,吴·濡须坞,风揭洪涛响若雷，枕波为垒险相隈。莫言有个濡须坞，几度曹公失志回。
李隆基,送胡真师还西山,仙客厌人间，孤云比性闲。话离情未已，烟水万重山。
白居易,宿杜曲花下,觅得花千树，携来酒一壶。懒归兼拟宿，未醉岂劳扶。但惜春将晚，宁愁日渐晡。篮舆为卧舍，漆盝是行厨。斑竹盛茶柜，红泥罨饭炉。眼前无所阙，身外更何须。小面琵琶婢，苍头觱篥奴。从君饱富贵，曾作此游无。
施肩吾,杂曲歌辞·起夜来,香销连理带，尘覆合欢杯。懒卧相思枕，愁吟起夜来。
吴融,隋堤,搔首隋堤落日斜，已无馀柳可藏鸦。岸傍昔道牵龙舰，河底今来走犊车。曾笑陈家歌玉树，却随后主看琼花。四方正是无虞日，谁信黎阳有古家。
徐夤,寓题述怀,大道真风早晚还，妖讹成俗污乾坤。宣尼既没苏张起，凤鸟不来鸡雀喧。刍少可能供骥子，草多谁复访兰荪。尧廷忘却征元凯，天阙重关十二门。
钱起,陪郭常侍令公东亭宴集,盛业山河列，重名剑履荣。珥貂为相子，开阁引时英。美景池台色，佳期宴赏情。词人载笔至，仙妓出花迎。暗竹朱轮转，回塘玉佩鸣。舞衫招戏蝶，歌扇隔啼莺。饮德心皆醉，披云兴转清。不愁欢乐尽，积庆在和羹。
陈去疾,西上辞母坟,高盖山头日影微，黄昏独立宿禽稀。林间滴酒空垂泪，不见丁宁嘱早归。
NA,天宝初语,义髻抛河里，黄裙逐水流。
灵一,赠灵澈禅师,禅师来往翠微间，万里千峰到剡山。何时共到天台里，身与浮云处处闲。
施肩吾,送绝尘子归旧隐二首,云水千重绕洞门，独归何处是桃源。仙方不用随身去，留与人间老子孙。班藤为杖草为衣，万壑千峰独自归。纵令相忆谁相报，桂树岩边人信稀。
织锦人,吟,学织缭绫功未多，乱拈机杼错抛梭。莫教官锦行家见，把此文章笑杀他。
王涯,春闺思,雪尽萱抽叶，风轻水变苔。玉关音信断，又见发庭梅。
NA,道杰语,大头杰，难杀人。
贯休,寄景地判官,渚宫江上别，倏忽十馀年。举世唯攻说，多君即不然。浦珠为履重，园柳助诗玄。勉力酬知己，昌朝正急贤。
王绩,策杖寻隐士,策杖寻隐士，行行路渐赊。石梁横涧断，土室映山斜。孝然纵有舍，威辇遂无家。置酒烧枯叶，披书坐落花。新垂滋水钓，旧结茂陵罝。岁岁长如此，方知轻世华。
方干,送道上人游方,律仪通外学，诗思入玄关。烟景随人别，风姿与物闲。贯花留静室，咒水度空山。谁识浮云意，悠悠天地间。
元稹,生春二十首（丁酉岁。凡二十章）,何处生春早，春生云色中。笼葱闲著水，晻淡欲随风。度晓分霞态，馀光庇雪融。晚来低漠漠，浑欲泥幽丛。何处生春早，春生漫雪中。浑无到地片，唯逐入楼风。屋上些些薄，池心旋旋融。自悲销散尽，谁假入兰丛。何处生春早，春生霁色中。远林横返照，高树亚东风。水冻霜威庇，泥新地气融。渐知残雪薄，杪近最怜丛。何处生春早，春生曙火中。星围分暗陌，烟气满晴风。宫树栖鸦乱，城楼带雪融。竞排阊阖侧，珂伞自相丛。何处生春早，春生晓禁中。殿阶龙旆日，漏阁宝筝风。药树香烟重，天颜瑞气融。柳梅浑未觉，青紫已丛丛。何处生春早，春生江路中。雨移临浦市，晴候过湖风。芦笋锥犹短，凌澌玉渐融。数宗船载足，商妇两眉丛。何处生春早，春生野墅中。病翁闲向日，征妇懒成风。斫筤天虽暖，穿区冻未融。鞭牛县门外，争土盖蚕丛。何处生春早，春生冰岸中。尚怜扶腊雪，渐觉受东风。织女云桥断，波神玉貌融。便成呜咽去，流恨与莲丛。何处生春早，春生柳眼中。芽新才绽日，茸短未含风。绿误眉心重，黄惊蜡泪融。碧条殊未合，愁绪已先丛。何处生春早，春生梅援中。蕊排难犯雪，香乞拟来风。陇迥羌声怨，江遥客思融。年年最相恼，缘未有诸丛。何处生春早，春生鸟思中。鹊巢移旧岁，鸢羽旋高风。鸿雁惊沙暖，鸳鸯爱水融。最怜双翡翠，飞入小梅丛。何处生春早，春生池榭中。镂琼冰陷日，文縠水回风。柳爱和身动，梅愁合树融。草芽犹未出，挑得小萱丛。何处生春早，春生稚戏中。乱骑残爆竹，争唾小旋风。骂雨愁妨走，呵冰喜旋融。女儿针线尽，偷学五辛丛。何处生春早，春生人意中。晓妆虽近火，晴戏渐怜风。暗入心情懒，先添酒思融。预知花好恶，偏在最深丛。何处生春早，春生半睡中。见灯如见雾，闻雨似闻风。开眼犹残梦，抬身便恐融。却成双翅蝶，还绕庳花丛。何处生春早，春生晓镜中。手寒匀面粉，鬟动倚帘风。宿雾梅心滴，朝光幕上融。思牵梳洗懒，空拔绿丝丛。何处生春早，春生绮户中。玉栊穿细日，罗幔张轻风。柳软腰支嫩，梅香密气融。独眠傍妒物，偷铲合欢丛。何处生春早，春生老病中。土膏蒸足肿，天暖痒头风。似觉肌肤展，潜知血气融。又添新一岁，衰白转成丛。何处生春早，春生客思中。旅魂惊北雁，乡信是东风。纵有心灰动，无由鬓雪融。未知开眼日，空绕未开丛。何处生春早，春生濛雨中。裛尘微有气，拂面细如风。柳误啼珠密，梅惊粉汗融。满空愁淡淡，应豫忆芳丛。
皮日休,伤开元观顾道士,协晨宫上启金扉，诏使先生坐蜕归。鹤有一声应是哭，丹无馀粒恐潜飞。烟凄玉笥封云篆，月惨琪花葬羽衣。肠断雷平旧游处，五芝无影草微微。
周弘亮,除夜书情,何处风尘岁，云阳古驿前。三冬不再稔，晓日又明年。春入江南柳，寒归塞北天。还伤知候客，花景对韦编。
卢求,和于中丞登越王楼见寄,高情推谢守，善政属绵州。未落紫泥诏，闲登白雪楼。晴江如送日，寒岭镇迎秋。满壁朝天士，唯予不系舟。
罗邺,叹流水二首,人间莫谩惜花落，花落明年依旧开。却最堪悲是流水，便同人事去无回。龙跃虬蟠旋作潭，绕红溅绿下东南。春风散入侯家去，漱齿花前酒半酣。
卢照邻,晚渡滹沱敬赠魏大,津谷朝行远，冰川夕望曛。霞明深浅浪，风卷去来云。澄波泛月影，激浪聚沙文。谁忍仙舟上，携手独思君。
徐九皋,咏史,亡国秦韩代，荣身刘项年。金槌击政后，玉斗碎增前。圣主称三杰，明离保四贤。已申黄石祭，方慕赤松仙。
李群玉,与三山人夜话（一作与濮阳夏侯吴三山人夜话）,静谈云鹤趣，高会两三贤。酒思弹琴夜，茶芳向火天。兔裘堆膝暖，鸠杖倚床偏。各厌池笼窄，相看意浩然。
韩翃,题玉真观李秘书院,白云斜日影深松，玉宇瑶坛知几重。把酒题诗人散后，华阳洞里有疏钟。
王勃,易阳早发,饬装侵晓月，奔策候残星。危阁寻丹障，回梁属翠屏。云间迷树影，雾里失峰形。复此凉飙至，空山飞夜萤。
李白,同王昌龄送族弟襄归桂阳二首,秦地见碧草，楚谣对清樽。把酒尔何思，鹧鸪啼南园。余欲罗浮隐，犹怀明主恩。踌躇紫宫恋，孤负沧洲言。终然无心云，海上同飞翻。相期乃不浅，幽桂有芳根。尔家何在潇湘川，青莎白石长沙边。昨梦江花照江日，几枝正发东窗前。觉来欲往心悠然，魂随越鸟飞南天。秦云连山海相接，桂水横烟不可涉。送君此去令人愁，风帆茫茫隔河洲。春潭琼草绿可折，西寄长安明月楼。
杜甫,酬郭十五受判官,才微岁老尚虚名，卧病江湖春复生。药裹关心诗总废，花枝照眼句还成。只同燕石能星陨，自得隋珠觉夜明。乔口橘洲风浪促，系帆何惜片时程。
白居易,病中数会张道士见讥，以此答之,亦知数出妨将息，不可端居守寂寥。病即药窗眠尽日，兴来酒席坐通宵。贤人易狎须勤饮，姹女难禁莫慢烧。张道士输白道士，一杯沆瀣便逍遥。
贾岛,和孟逸人林下道情,四气相陶铸，中庸道岂销。夏云生此日，春色尽今朝。陋巷贫无闷，毗耶疾未调。已栽天末柏，合抱岂非遥。
卢照邻,还赴蜀中贻示京邑游好,籞宿花初满，章台柳向飞。如何正此日，还望昔多违。怅别风期阻，将乖云会稀。敛衽辞丹阙，悬旗陟翠微。野禽喧戍鼓，春草变征衣。回顾长安道，关山起夕霏。
齐己,夏日寓居寄友人,北游兵阻复南还，因寄荆州病掩关。日月坐销江上寺，清凉魂断剡中山。披缁影迹堪藏拙，出世身心合向闲。多谢扶风大君子，相思时到寂寥间。
白居易,晚起,烂熳朝眠后，频伸晚起时。暖炉生火早，寒镜裹头迟。融雪煎香茗，调酥煮乳糜。慵馋还自哂，快活亦谁知。酒性温无毒，琴声淡不悲。荣公三乐外，仍弄小男儿。
皎然,与朝阳山人张朝夜集湖亭，赋得各言其志,洞庭孤月在，秋色望无边。零露积衰草，寒螀鸣古田。茫茫区中想，寂寂尘外缘。从此悟浮世，胡为伤暮年。
刘兼,简竖儒,蹄涔岂信有沧浪，萤火何堪并太阳。渊奥未曾探禹穴，矜夸便拟越丘墙。小巫神气终须怯，下里音声必不长。近日冰壶多晦昧，虎皮羊质也观光。
司空图,上陌梯寺怀旧僧二首,云根禅客居，皆说旧无庐。松日明金像，山风向木鱼。依栖应不阻，名利本来疏。纵有人相问，林间懒拆书。高鸦隔谷见，路转寺西门。塔影荫泉脉，山苗侵烧痕。钟疏含杳霭，閤迥亘黄昏。更待他僧到，长如前信存。
尹鹗,清平乐,偎红敛翠，尽日思闲事。髻滑凤凰钗欲坠，雨打梨花满地。绣衣独倚阑干，玉容似怯春寒。应待少年公子，鸳帏深处同欢。芳年妙妓，淡拂铅华翠。轻笑自然生百媚，争那尊前人意。酒倾琥珀杯时，更堪能唱新词。赚得王孙狂处，断肠一搦腰肢。
油蔚,赠别营妓卿卿,怜君无那是多情，枕上相看直到明。日照绿窗人去住，鸦啼红粉泪纵横。愁肠只向金闺断，白发应从玉塞生。为报花时少惆怅，此生终不负卿卿。
殷尧藩,宫人入道,卸却宫妆锦绣衣，黄冠素服制相宜。锡名近奉君王旨，佩箓新参老氏师。白昼无情趋玉陛，清宵有梦步瑶池。绿鬟女伴含愁别，释尽当年妒宠私。
白居易,小岁日对酒吟钱湖州所寄诗,独酌无多兴，闲吟有所思。一杯新岁酒，两句故人诗。杨柳初黄日，髭须半白时。蹉跎春气味，彼此老心知。
宋之问,初宿淮口,孤舟汴河水，去国情无已。晚泊投楚乡，明月清淮里。汴河东泻路穷兹，洛阳西顾日增悲。夜闻楚歌思欲断，况值淮南木落时。
滕传胤,郑锋宅神诗,浦口潮来初淼漫，莲舟摇飏采花难。春心不惬空归去，会待潮回更折看。忽然湖上片云飞，不觉舟中雨湿衣。折得莲花浑忘却，空将荷叶盖头归。
白居易,樱桃花下有感而作（开成三年春季美周宾客南池者）,蔼蔼美周宅，樱繁春日斜。一为洛下客，十见池上花。烂熳岂无意，为君占年华。风光饶此树，歌舞胜诸家。失尽白头伴，长成红粉娃。停杯两相顾，堪喜亦堪嗟。
卢象,竹里馆,江南冰不闭，山泽气潜通。腊月闻山鸟，寒崖见蛰熊。柳林春半合，荻笋乱无丛。回首金陵岸，依依向北风。
李白,长门怨二首,天回北斗挂西楼，金屋无人萤火流。月光欲到长门殿，别作深宫一段愁。桂殿长愁不记春，黄金四屋起秋尘。夜悬明镜青天上，独照长门宫里人。
孔绍安,咏夭桃,结叶还临影，飞香欲遍空。不意馀花落，翻沉露井中。
许浑,题卫将军庙,武牢关下护龙旗，挟槊弯弧马上飞。汉业未兴王霸在，秦军才散鲁连归。坟穿大泽埋金剑，庙枕长溪挂铁衣。欲奠忠魂何处问，苇花枫叶雨霏霏。
于武陵,斜谷道,乱峰连叠嶂，千里绿峨峨。蜀国路如此，游人车亦过。远烟当叶敛，骤雨逐风多。独忆紫芝叟，临风歌旧歌。
皎然,送广通上人游江西,香炉七岭秀，秋色九江清。自古多禅隐，吾常爱此行。寻师经鄂渚，受请到青城。离别人间事，何关道者情。
孟郊,赠主人,斗水泻大海，不如泻枯池。分明贤达交，岂顾豪华儿。海有不足流，豪有不足资。枯鳞易为水，贫士易为施。幸睹君子席，会将幽贱期。侧闻清风议，饫如黄金卮。此道与日月，同光无尽时。
陆龟蒙,和访寂上人不遇,芭蕉霜后石栏荒，林下无人闭竹房。经抄未成抛素几，锡环应撼过寒塘。蒲团为拂浮埃散，茶器空怀碧饽香。早晚却还宗炳社，夜深风雪对禅床。
施肩吾,题禅僧院,栖禅枝畔数花新，飞作琉璃池上尘。谷鸟自啼猿自叫，不能愁得定中人。
常建,落第长安,家园好在尚留秦，耻作明时失路人。恐逢故里莺花笑，且向长安度一春。
白居易,对酒闲吟，赠同老者,人生七十稀，我年幸过之。远行将尽路，春梦欲觉时。家事口不问，世名心不思。老既不足叹，病亦不能治。扶持仰婢仆，将养信妻儿。饥饱进退食，寒暄加减衣。声妓放郑卫，裘马脱轻肥。百事尽除去，尚馀酒与诗。兴来吟一篇，吟罢酒一卮。不独适情性，兼用扶衰羸。云液洒六腑，阳和生四肢。于中我自乐，此外吾不知。寄问同老者，舍此将安归。莫学蓬心叟，胸中残是非。
白居易,重阳席上赋白菊,满园花菊郁金黄，中有孤丛色似霜。还似今朝歌酒席，白头翁入少年场。
卢纶,上巳日陪齐相公花楼宴,钟陵暮春月，飞观延群英。晨霞耀中轩，满席罗金琼。持杯凝远睇，触物结幽情。树色参差绿，湖光潋滟明。礼卑瞻绛帐，恩浃厕华缨。徒记山阴兴，祓禊乃为荣。
皮日休,金钱花,阴阳为炭地为炉，铸出金钱不用模。莫向人间逞颜色，不知还解济贫无。
杜甫,夜雨,小雨夜复密，回风吹早秋。野凉侵闭户，江满带维舟。通籍恨多病，为郎忝薄游。天寒出巫峡，醉别仲宣楼。
赵徵明,挽歌词,寒日蒿上明，凄凄郭东路。素车谁家子，丹旐引将去。原下荆棘丛，丛边有新墓。人间痛伤别，此是长别处。旷野多萧条，青松白杨树。
吴融,槎,浪痕龙迹老欹危，流落何时别故枝。岁月空教苔藓积，芳菲长倩薜萝知。有文在朽人难识，无蠹藏心鸟莫窥。家近沧浪从泛去，碧天消息不参差。
白居易,初除官蒙裴常侍赠鹘衔瑞草绯袍鱼袋因谢惠贶兼抒离情,新授铜符未著绯，因君装束始光辉。惠深范叔绨袍赠，荣过苏秦佩印归。鱼缀白金随步跃，鹘衔红绶绕身飞。明朝恋别朱门泪，不敢多垂恐污衣。
杜甫,送梓州李使君之任（原注故陈拾遗射洪人也篇末有云）,籍甚黄丞相，能名自颍川。近看除刺史，还喜得吾贤。五马何时到，双鱼会早传。老思筇竹杖，冬要锦衾眠。不作临岐恨，惟听举最先。火云挥汗日，山驿醒心泉。遇害陈公殒，于今蜀道怜。君行射洪县，为我一潸然。
戴叔伦,和河南罗主簿送校书兄归江南,兄弟泣殊方，天涯指故乡。断云无定处，归雁不成行。草莽人烟少，风波水驿长。上虞亲渤澥，东楚隔潇湘。古戍阴传火，寒芜晓带霜。海门潮滟滟，沙岸荻苍苍。京辇辞芸阁，蘅芳忆草堂。知君始宁隐，还缉旧荷裳。
窦牟,故秘监丹阳郡公延陵包公挽歌,台鼎尝虚位，夔龙莫致尧。德音冥秘府，风韵散清朝。天上文星落，林端玉树凋。有吴君子墓，返葬故山遥。
NA,唐旧谶,兔子上金床。
孟郊,送黄构擢第后归江南,澹澹沧海气，结成黄香才。幼龄思奋飞，弱冠游灵台。一鹗顾乔木，众禽不敢猜。一骥骋长衢，众兽不敢陪。遂得会风雨，感通如云雷。至矣小宗伯，确乎心不回。能令幽静人，声实喧九垓。却忆江南道，祖筵花里开。春风不能别，别罢空徘徊。
纥干著,古仙词,珠幡绛节晓霞中，汉武清斋待少翁。不向人间恋春色，桃花自满紫阳宫。
杜荀鹤,题著禅师,大道本无幻，常情自有魔。人皆迷著此，师独悟如何。为岳开窗阔，因虫长草多。说空空说得，空得到维摩。
白居易,寄内,条桑初绿即为别，柿叶半红犹未归。不如村妇知时节，解为田夫秋捣衣。
李频,送新安少府,南浮虽六月，风水已秋凉。日乱看江树，身飞逐楚樯。后期谁可定，临别语空长。远宦须清苦，幽兰贵独芳。
罗隐,姑苏真娘墓,春草荒坟墓，萋萋向虎丘。死犹嫌寂寞，生肯不风流。皎镜山泉冷，轻裾海雾秋。还应伴西子，香径夜深游。
王建,惜欢,当欢须且欢，过后买应难。岁去停灯守，花开把火看。狂来欺酒浅，愁尽觉天宽。次第头皆白，齐年人已残。
杨牢,奉酬于中丞登越王楼见寄之什,剑外书来日，惊忙自折封。丹青得山水，强健慰心胸。事少胜诸郡，江回见几重。宁悲久作别，且似一相逢。诗合焚香咏，愁应赖酒浓。庾楼寒更忆，肠断雪千峰。
齐己,吊双泉大师真塔,塔耸层峰后，碑镌巨石新。不知将一句，分付与何人。静坐云生衲，空山月照真。后徒游礼者，犹认指迷津。
李白,舍利弗,金绳界宝地，珍木荫瑶池。云间妙音奏，天际法蠡吹。
白居易,咏怀,我知世无幻，了无干世意。世知我无堪，亦无责我事。由兹两相忘，因得长自遂。自遂意何如，闲官在闲地。闲地唯东都，东都少名利。闲官是宾客，宾客无牵累。嵇康日日懒，毕卓时时醉。酒肆夜深归，僧房日高睡。形安不劳苦，神泰无忧畏。从官三十年，无如今气味。鸿虽脱罗弋，鹤尚居禄位。唯此未忘怀，有时犹内愧。
白居易,新沐浴,形适外无恙，心恬内无忧。夜来新沐浴，肌发舒且柔。宽裁夹乌帽，厚絮长白裘。裘温裹我足，帽暖覆我头。先进酒一杯，次举粥一瓯。半酣半饱时，四体春悠悠。是月岁阴暮，惨冽天地愁。白日冷无光，黄河冻不流。何处征戍行，何人羁旅游。穷途绝粮客，寒狱无灯囚。劳生彼何苦，遂性我何优。抚心但自愧，孰知其所由。
司空图,涧户,涧户芳烟接水村，乱来归得道仍存。数竿新竹当轩上，不羡侯家立戟门。
元稹,人道短,古道天道长人道短，我道天道短人道长。天道昼夜回转不曾住，春秋冬夏忙。颠风暴雨电雷狂，晴被阴暗，月夺日光。往往星宿，日亦堂堂。天既职性命，道德人自强。尧舜有圣德，天不能遣，寿命永昌。泥金刻玉，与秦始皇。周公傅说，何不长宰相。老聃仲尼，何事栖遑。莽卓恭显，皆数十年富贵。梁冀夫妇，车马煌煌。若此颠倒事，岂非天道短，岂非人道长。尧舜留得神圣事，百代天子有典章。仲尼留得孝顺语，千年万岁父子不敢相灭亡。殁后千馀载，唐家天子封作文宣王。老君留得五千字，子孙万万称圣唐。谥作玄元帝，魂魄坐天堂。周公周礼二十卷，有能行者知纪纲。傅说说命三四纸，有能师者称祖宗。天能夭人命，人使道无穷。若此神圣事，谁道人道短，岂非人道长。天能种百草，莸得十年有气息，蕣才一日芳。人能拣得丁沈兰蕙，料理百和香。天解养禽兽，喂虎豹豺狼。人解和曲糵。充礿祀烝尝。杜鹃无百作，天遣百鸟哺雏，不遣哺凤凰。巨蟒寿千岁，天遣食牛吞象充腹肠。蛟螭与变化，鬼怪与隐藏。蚊蚋与利觜，枳棘与锋铓。赖得人道有拣别，信任天道真茫茫。若此撩乱事，岂非天道短，赖得人道长。
唐彦谦,春草,天北天南绕路边，托根无处不延绵。萋萋总是无情物，吹绿东风又一年。
姚合,军城夜会,军城夜禁乐，饮酒每题诗。坐稳吟难尽，寒多醉较迟。远钟惊漏压，微月被灯欺。此会诚堪惜，天明是别离。
白居易,华城西北雉堞最高崔相公首创楼台钱左丞继种…怅然成咏,高居称君子，潇洒四无邻。丞相栋梁久，使君桃李新。凝情看丽句，驻步想清尘。况是寒天客，楼空无主人。
杜甫,白水县崔少府十九翁高斋三十韵,客从南县来，浩荡无与适。旅食白日长，况当朱炎赫。高斋坐林杪，信宿游衍阒。清晨陪跻攀，傲睨俯峭壁。崇冈相枕带，旷野怀咫尺。始知贤主人，赠此遣愁寂。危阶根青冥，曾冰生淅沥。上有无心云，下有欲落石。泉声闻复急，动静随所击。鸟呼藏其身，有似惧弹射。吏隐道性情，兹焉其窟宅。白水见舅氏，诸翁乃仙伯。杖藜长松阴，作尉穷谷僻。为我炊雕胡，逍遥展良觌。坐久风颇愁，晚来山更碧。相对十丈蛟，欻翻盘涡坼。何得空里雷，殷殷寻地脉。烟氛蔼崷崒，魍魉森惨戚。昆仑崆峒颠，回首如不隔。前轩颓反照，巉绝华岳赤。兵气涨林峦，川光杂锋镝。知是相公军，铁马云雾积。玉觞淡无味，胡羯岂强敌。长歌激屋梁，泪下流衽席。人生半哀乐，天地有顺逆。慨彼万国夫，休明备征狄。猛将纷填委，庙谋蓄长策。东郊何时开，带甲且来释。欲告清宴罢，难拒幽明迫。三叹酒食旁，何由似平昔。
李隆基,早登太行山中言志,清跸度河阳，凝笳上太行。火龙明鸟道，铁骑绕羊肠。白雾埋阴壑，丹霞助晓光。涧泉含宿冻，山木带馀霜。野老茅为屋，樵人薜作裳。宣风问耆艾，敦俗劝耕桑。凉德惭先哲，徽猷慕昔皇。不因今展义，何以冒垂堂。
许敬宗,奉和咏雨应诏,舞商初赴节，湘燕远迎秋。飘丝交殿网，乱滴起池沤。激溜分龙阙，斜飞洒凤楼。崇朝方浃宇，宸盼俯凝旒。
欧阳詹,题王明府郊亭,日日郊亭启竹扉，论桑劝穑是常机。山城要得牛羊下，方与农人分背归。
杜牧,出宫人二首,闲吹玉殿昭华管，醉折梨园缥蒂花。十年一梦归人世，绛缕犹封系臂纱。平阳拊背穿驰道，铜雀分香下璧门。几向缀珠深殿里，妒抛羞态卧黄昏。
牟融,谢惠剑,感君三尺铁，挥攉鬼神惊。浩气中心发，雄风两腋生。犬戎从此灭，巢穴不时平。万里横行去，封侯赖有成。
耿湋,赋得寒蛩,尔谁造，鸣何早，趯趯连声遍阶草。复与夜雨和，游人听堪老。
陆龟蒙,奉和袭美赠魏处士五贶诗·太湖砚,谁截小秋滩，闲窥四绪宽。绕为千嶂远，深置一潭寒。坐久云应出，诗成墨未干。不知新博物，何处拟重刊。
姚月华,楚妃怨,梧桐叶下黄金井，横架辘轳牵素绠。美人初起天未明，手拂银瓶秋水冷。
李峤,又送别,岐路方为客，芳尊暂解颜。人随转蓬去，春伴落梅还。白云度汾水，黄河绕晋关。离心不可问，宿昔鬓成斑。
无名氏,落日山照曜,裴回空山下，晼晚残阳落。圆影过峰峦，半规入林薄。馀光澈群岫，乱彩分重壑。石镜共澄明，岩光同照灼。栖禽去杳杳，夕烟生漠漠。此境谁复知，独怀谢康乐。
雍陶,峡中行,两崖开尽水回环，一叶才通石罅间。楚客莫言山势险，世人心更险于山。
白居易,秦中吟十首·伤宅（一作伤大宅）,谁家起甲第，朱门大道边。丰屋中栉比，高墙外回环。累累六七堂，栋宇相连延。一堂费百万，郁郁起青烟。洞房温且清，寒暑不能干。高堂虚且迥，坐卧见南山。绕廊紫藤架，夹砌红药栏。攀枝摘樱桃，带花移牡丹。主人此中坐，十载为大官。厨有臭败肉，库有贯朽钱。谁能将我语，问尔骨肉间。岂无穷贱者，忍不救饥寒。如何奉一身，直欲保千年。不见马家宅，今作奉诚园。
权德舆,送人使之江陵（赏字）,嘉招不辞远，捧檄利攸往。行役念前程，宴游暌旧赏。征轺星乍动，江信潮应上。烟水飞一帆，霜风摇五两。纷纷别袂举，切切离鸿响。后会杳何时，悠然劳梦想。
李白,酬中都小吏携斗酒双鱼于逆旅见赠,鲁酒若琥珀，汶鱼紫锦鳞。山东豪吏有俊气，手携此物赠远人。意气相倾两相顾，斗酒双鱼表情素。双鳃呀呷鳍鬣张，蹳剌银盘欲飞去。呼儿拂几霜刃挥，红肌花落白雪霏。为君下箸一餐饱，醉著金鞍上马归。
赵嘏,杂曲歌辞·昔昔盐·彩凤逐帷低,巧绣双飞凤，朝朝伴下帷。春花那见照，暮色已频欺。欲卷思君处，将啼裛泪时。何年征戍客，传语报佳期。
李白,游秋浦白笴陂二首,何处夜行好，月明白笴陂。山光摇积雪，猿影挂寒枝。但恐佳景晚，小令归棹移。人来有清兴，及此有相思。白笴夜长啸，爽然溪谷寒。鱼龙动陂水，处处生波澜。天借一明月，飞来碧云端。故乡不可见，肠断正西看。
郑愔,胡笳曲,汉将留边朔，遥遥岁序深。谁堪牧马思，正是胡笳吟。曲断关山月，声悲雨雪阴。传书问苏武，陵也独何心。
崔峒,题空山人石室,早晚悟无生，头陀不到城。云山知夏腊，猿鸟见修行。地僻无溪路，人寻逐水声。年年深谷里，谁识远公名。
李商隐,晚晴,深居俯夹城，春去夏犹清。天意怜幽草，人间重晚晴。并添高阁迥，微注小窗明。越鸟巢干后，归飞体更轻。
郑谷,自贻,饮筵博席与心违，野眺春吟更是谁。琴有涧风声转淡，诗无僧字格还卑。恨抛水国荷蓑雨，贫过长安樱笋时。头角俊髦应指笑，权门踪迹独差池。
方干,郭中山居,莫见一瓢离树上，犹须四壁在林间。沈吟不寐先闻角，屈曲登高自有山。溅石迸泉听未足，亚窗红果卧堪攀。公卿若便遗名姓，却与禽鱼作往还。
李峤,皇帝上礼抚事述怀,配极辉光远，承天顾托隆。负图济多难，脱履归成功。圣道昭永锡，邕言让在躬。还推万方重，咸仰四门聪。恭已忘自逸，因人体至公。垂旒沧海晏，解网法星空。云散天五色，春还日再中。称觞合缨弁，率舞应丝桐。凯乐深居镐，传歌盛饮丰。小臣滥簪笔，无以颂唐风。
杜牧,送故人归山,三清洞里无端别，又拂尘衣欲卧云。看著挂冠迷处所，北山萝月在移文。
白居易,自城东至以诗代书，戏招李六拾遗、崔二十六先辈,青门走马趁心期，惆怅归来已校迟。应过唐昌玉蕊后，犹当崇敬牡丹时。暂游还忆崔先辈，欲醉先邀李拾遗。尚残半月芸香俸，不作归粮作酒赀。
徐坚,饯唐永昌,郎官出宰赴伊瀍，征传駸駸灞水前。此时怅望新丰道，握手相看共黯然。
李咸用,山居,草堂书一架，苔径竹千竿。难世投谁是，清贫且自安。邻居皆学稼，客至亦无官。焦尾何人听，凉宵对月弹。
赵嘏,上令狐相公,鹗在卿云冰在壶，代天才业奉訏谟。荣同伊陟传朱户，秀比王商入画图。昨夜星辰回剑履，前年风月满江湖。不知机务时多暇，犹许诗家属和无。
裴度,题南庄,两人同日事征西，今日君先奉紫泥。待平贼垒报天子，莫指仙山示武夫。野人不识中书令，唤作陶家与谢家。。君若有心求逸足，我还留意在名姝。
顾况,春草谣,春草不解行，随人上东城。正月二月色绵绵，千里万里伤人情。
韩偓,中春忆赠,年年长是阻佳期，万种恩情只自知。春色转添惆怅事，似君花发两三枝。
吴融,杂曲歌辞·古别离,紫燕黄鹄虽别离，一举千里何难追。犹闻啼风与叫月，流连断续令人悲。赋情更有深缱绻，碧甃千寻尚为浅。蟾蜍正向清夜流，蛱蝶须教堕丝罥。莫道断丝不可续，丹穴凤凰胶不远。草草通流水不回，海上两潮长不返。
杜牧,早春题真上人院（生天宝初）,清羸已近百年身，古寺风烟又一春。寰海自成戎马地，唯师曾是太平人。
鲍溶,隋宫,柳塘烟起日西斜，竹浦风回雁弄沙。炀帝春游古城在，坏宫芳草满人家。
白居易,答客说,吾学空门非学仙，恐君此说是虚传。海山不是吾归处，归即应归兜率天。
陈羽,宴杨驸马山亭（一作朱湾诗）,垂杨拂岸草茸茸，绣户窗前花影重。鲙下玉盘红缕细，酒开金瓮绿醅醲。中朝驸马何平叔，南国词人陆士龙。落日泛舟同醉处，回潭百丈映千峰。
姚合,题金州西园九首·葼径,药院径亦高，往来踏葼影。方当繁暑日，草屩微微冷。爱此不能行，折薪坐煎茗。
骆宾王,望乡夕泛,归怀剩不安，促榜犯风澜。落宿含楼近，浮月带江寒。喜逐行前至，忧从望里宽。今夜南枝鹊，应无绕树难。
孟郊,闻砧,杜鹃声不哀，断猿啼不切。月下谁家砧，一声肠一绝。杵声不为客，客闻发自白。杵声不为衣，欲令游子归。
郑谷,寄棋客,松窗楸局稳，相顾思皆凝。几局赌山果，一先饶海僧。覆图闻夜雨，下子对秋灯。何日无羁束，期君向杜陵。
戎昱,云安阻雨,日长巴峡雨濛濛，又说归舟路未通。游人不及西江水，先得东流到渚宫。
刘希夷,嵩岳闻笙,月出嵩山东，月明山益空。山人爱清景，散发卧秋风。风止夜何清，独夜草虫鸣。仙人不可见，乘月近吹笙。绛唇吸灵气，玉指调真声。真声是何曲，三山鸾鹤情。昔去落尘俗，愿言闻此曲。今来卧嵩岑，何幸承幽音。神仙乐吾事，笙歌铭夙心。
元凛,九日对酒,嘉辰复遇登高台，良朋笑语倾金罍。烟摊秋色正堪玩，风惹菊香无限来。未保乱离今日后，且谋欢洽玉山颓。谁知靖节当时事，空学狂歌倒载回。
李赤,姑熟杂咏·桓公井,桓公名已古，废井曾未竭。石甃冷苍苔，寒泉湛孤月。秋来桐暂落，春至桃还发。路远人罕窥，谁能见清澈。
元结,宴湖上亭作,广亭盖小湖，湖亭实清旷。轩窗幽水石，怪异尤难状。石尊能寒酒，寒水宜初涨。岸曲坐客稀，杯浮上摇漾。远水入帘幕，淅沥吹酒舫。欲去未回时，飘飘正堪望。酣兴思共醉，促酒更相向。舫去若惊凫，溶瀛满湖浪。朝来暮忘返，暮归独惆怅。谁肯爱林泉，从吾老湖上。
李咸用,物情,谁分万类二仪间，禀性高卑各自然。野鹤不栖葱蒨树，流莺长喜艳阳天。李斯溷鼠心应动，庄叟泥龟意已坚。成是败非如赋命，更教何处认愚贤。
皇甫曾,题赠吴门邕上人,春山唯一室，独坐草萋萋。身寂心成道，花闲鸟自啼。细泉松径里，返景竹林西。晚与门人别，依依出虎溪。
李贺,乐府杂曲·鼓吹曲辞·将进酒,琉璃钟，琥珀浓，小槽酒滴真珠红。烹龙炮凤玉脂泣，罗屏绣幕围香风。吹龙笛，击鼍鼓，皓齿歌，细腰舞。况是青春日将暮，桃花乱落如红雨。劝君终日酩酊醉，酒不到刘伶坟上土。
姚合,送杜观罢举东游,秋风离九陌，心事岂云安。曾是求名苦，当知此去难。辛勤程自远，寂寞夜多寒。诗句无人识，应须把剑看。
薛能,雨后早发永宁,春霖朝罢客西东，雨足泥声路未通。独爱千峰最高处，一峰初日白云中。
李德裕,近于伊川卜山居将命者画图而至欣然有感…青田胎化鹤,弱岁弄词翰，遂叨明主恩。怀章过越邸，建旆守吴门。西圯阴难驻，东皋意尚存。惭逾六百石，愧负五千言。寄世知婴缴，辞荣类触藩。欲追绵上隐，况近子平村。邑有桐乡爱，山馀黍谷暄。既非逃相地，乃是故侯园。野竹多微径，严泉岂一源。映池方树密，傍涧古藤繁。邛杖堪扶老，黄牛已服辕。只应将唳鹤，幽谷共翩翻。
韩偓,野塘,侵晓乘凉偶独来，不因鱼跃见萍开。卷荷忽被微风触，泻下清香露一杯。
白居易,琴茶,兀兀寄形群动内，陶陶任性一生间。自抛官后春多醉，不读书来老更闲。琴里知闻唯渌水，茶中故旧是蒙山。穷通行止长相伴，谁道吾今无往还。
张谓,同诸公游云公禅寺,共许寻鸡足，谁能惜马蹄。长空净云雨，斜日半虹霓。檐下千峰转，窗前万木低。看花寻径远，听鸟入林迷。地与喧闻隔，人将物我齐。不知樵客意，何事武陵谿。
王建,赠李愬仆射,唐州将士死生同，尽逐双旌旧镇空。独破淮西功业大，新除陇右世家雄。知时每笑论兵法，识势还轻立战功。次第各分茅土贵，殊勋并在一门中。
李群玉,嘲卖药翁,劚尽春山土，辛勤卖药翁。莫抛破笠子，留作败天公。
白居易,武丘寺路宴留别诸妓,银泥裙映锦障泥，画舸停桡马簇蹄。清管曲终鹦鹉语，红旗影动wbxr嘶。渐消醉色朱颜浅，欲语离情翠黛低。莫忘使君吟咏处，女坟湖北武丘西。
苏颋,晓济胶川南入密界,饮马胶川上，傍胶南趣密。林遥飞鸟迟，云去晴山出。落晖隐桑柘，秋原被花实。惨然游子寒，风露将萧瑟。
朱子真,对赵颍歌,人间几日变桑田，谁识神仙洞里天。短促共知有异，且须欢醉在生前。
李乂,陪幸临渭亭遇雪应制,青阳御紫微，白雪下彤闱。浃壤流天霈，绵区洒帝辉。水如银度烛，云似玉披衣。为得因风起，还来就日飞。
周贺,寄姚合郎中,转刺名山郡，连年别省曹。分题得客少，著价买书高。晚柳蝉和角，寒城烛照涛。鄱溪卧疾久，未获后乘骚。
皇甫曾,遇风雨作（一作权德舆诗）,草草理夜装，涉江又登陆。望路殊未穷，指期今已促。传呼戒徒驭，振辔转林麓。阴云拥岩端，沾雨当山腹。震雷如在耳，飞电来照目。兽迹不敢窥，马蹄惟务速。虔心若斋祷，濡体如沐浴。万窍相怒号，百泉暗奔瀑。危梁虑足跌，峻坂忧车覆。问我何以然，前日爱微禄。转知人代事，缨组乃徽束。向若家居时，安枕春梦熟。遵途稍已近，候吏来相续。晓霁心始安，林端见初旭。
刘言史,弼公院问病,一头细发两分丝，卧见芭蕉白露滋。欲令居士身无病，直待众生苦尽时。
卢溵,和李尚书命妓饯崔侍御,乌台上客紫髯公，共捧天书静境中。桃朵不辞歌白苎，耶溪暮雨起樵风。
王昌龄,巴陵别刘处士,刘生隐岳阳，心远洞庭水。偃帆入山郭，一宿楚云里。竹映秋馆深，月寒江风起。烟波桂阳接，日夕数千里。袅袅清夜猿，孤舟坐如此。湘中有来雁，雨雪候音旨。
吴融,题衮州泗河中石床（李白、杜甫皆此饮咏）,一片苔床水漱痕，何人清赏动乾坤。谪仙醉后云为态，野客吟时月作魂。光景不回波自远，风流难问石无言。迩来多少登临客，千载谁将胜事论。
皇甫冉,送魏中丞还河北,宁知贵公子，本是鲁诸生。上国风尘旧，中司印绶荣。辛勤戎旅事，雪下护羌营。
齐己,寓居岳麓，谢进士沈彬再访,去岁来寻我，留题在藓痕。又因风雪夜，重宿古松门。玉有疑休泣，诗无主且言。明朝此相送，披褐入桃源。
张贾,送刘禹锡发华州,夫子生知者，相期妙理中。。
虞有贤,送卧云道士（一作鱼又玄，题云题柳公权书度人经后）,卧云道士来相辞，相辞倏忽何所之。紫阁春深烟霭霭，东风花柳折枝枝。药成酒熟有时节，寒食恐失松间期。冥鸿一见伤弓翼，高飞展转心无疑。满酌数杯酒，狂吟几首诗。留不住，去不悲，醯鸡蜉蝣安得知。
贾岛,题刘华书斋,白石床无尘，青松树有鳞。一莺啼带雨，两树合从春。荒榭苔胶砌，幽丛果堕榛。偶来疏或数，当暑夕胜晨。露滴星河水，巢重草木薪。终南同往意，赵北独游身。渡叶司天漏，惊蛩远地人。机清公干族，也莫卧漳滨。
李绅,忆汉月,花开花落无时节，春去春来有底凭。燕子不藏雷不蛰，烛烟昏雾暗腾腾。
白居易,同诸客题于家公主旧宅,平阳旧宅少人游，应是游人到即愁。布谷鸟啼桃李院，络丝虫怨凤凰楼。台倾滑石犹残砌，帘断珍珠不满钩。闻道至今萧史在，髭须雪白向明州。
薛能,寄唁张乔喻坦之,何事尽参差，惜哉吾子诗。日令销此道，天亦负明时。有路当重振，无门即不知。何当见尧日，相与啜浇漓。
白居易,洪州逢熊孺登,靖安院里辛夷下，醉笑狂吟气最粗。莫问别来多少苦，低头看取白髭须。
方干,哭胡珪,才高登上第，孝极殁庐茔。一命何无定，片言徒有声。故园花自发，新冢月初明。寂寞重泉里，岂知春物荣。
徐夤,题名琉璃院（今改名景祥院）,一条溪绕翠岩隈，行脚僧言胜五台。农罢树阴黄犊卧，斋时山下白衣来。松因往日门人种，路是前生长老开。三卷贝多金粟语，可能长诵免轮回。
皎然,春夜集陆处士居玩月,欲赏芳菲肯待辰，忘情人访有情人。西林可是无清景，只为忘情不记春。
罗隐,下第作,年年模样一般般，何似东归把钓竿。岩谷谩劳思雨露，彩云终是逐鹓鸾。尘迷魏阙身应老，水到吴门叶欲残。至竟穷途也须达，不能长与世人看。
皇甫曾,秋兴,流萤与落叶，秋晚共纷纷。返照城中尽，寒砧雨外闻。离人见衰鬓，独鹤暮何群。楚客在千里，相思看碧云。
钟谟,代京妓越宾答徐铉,一幅轻绡寄海滨，越姑长感昔时恩。欲知别后情多少，点点凭君看泪痕。
唐彦谦,竹风,竹映风窗数阵斜，旅人愁坐思无涯。夜来留得江湖梦，全为乾声似荻花。
刘长卿,新安送陆澧归江阴,新安路，人来去。早潮复晚潮，明日知何处。潮水无情亦解归，自怜长在新安住。
张子容,泛永嘉江日暮回舟,无云天欲暮，轻鹢大江清。归路烟中远，回舟月上行。傍潭窥竹暗，出屿见沙明。更值微风起，乘流丝管声。
皎然,山中月夜寄无锡长官,湖上凉风早，双峰月色秋。遥知秣陵令，今夜在西楼。别叶萧萧下，含霜处处流。如何共清景，异县不同游。
李商隐,石城,石城夸窈窕，花县更风流。簟冰将飘枕，帘烘不隐钩。玉童收夜钥，金狄守更筹。共笑鸳鸯绮，鸳鸯两白头。
杜甫,与李十二白同寻范十隐居（李白集有寻鲁城北范居士诗）,李侯有佳句，往往似阴铿。余亦东蒙客，怜君如弟兄。醉眠秋共被，携手日同行。更想幽期处，还寻北郭生。入门高兴发，侍立小童清。落景闻寒杵，屯云对古城。向来吟橘颂，谁欲讨莼羹。不愿论簪笏，悠悠沧海情。
薛能,题河中亭子,河擘双流岛在中，岛中亭上正南空，蒲根旧浸临关道，沙色遥飞傍苑风。晴见树卑知岳大，晚闻车乱觉桥通。无穷胜事应须宿，霜白蒹葭月在东。
刘长卿,送杨於陵归宋汴州别业,半山溪雨带斜晖，向水残花映客衣。旅食嗟余当岁晚，能文似汝少年稀。新河柳色千株暗，故国云帆万里归。离乱要知君到处，寄书须及雁南飞。
孟郊,卧病,贫病诚可羞，故床无新裘。春色烧肌肤，时餐苦咽喉。倦寝意蒙昧，强言声幽柔。承颜自俯仰，有泪不敢流。默默寸心中，朝愁续莫愁。
白居易,杂曲歌辞·浪淘沙,一泊沙来一泊去，一重浪灭一重生。相搅相淘无歇日，会交山海一时平。白浪茫茫与海连，平沙浩浩四无边。暮去朝来淘不住，遂令东海变桑田。青草湖中万里程，黄梅雨里一人行。愁见滩头夜泊处，风翻暗浪打船声。借问江湖与海水，何似君情与妾心。相恨不如潮有信，相思始觉海非深。海底飞尘终有日，山头化石岂无时。谁道小郎抛小妇，船头一去没回期。随波逐浪到天涯，迁客生还有几家。却到帝乡重富贵，请君莫忘浪淘沙。
NA,建安语,龙门一半在闽川。
钱起,送李明府去官,谤言三至后，直道叹何如。今日蓝溪水，无人不夜鱼。
杜荀鹤,出关投孙侍御,东归还著旧麻衣，争免花前有泪垂。每岁春光九十日，一生年少几多时。青云寸禄心耕早，明月仙枝分种迟。不为感恩酬未得，五湖闲作钓鱼师。
虞世南,侍宴应诏赋韵得前字,芬芳禁林晚，容与桂舟前。横空一鸟度，照水百花然。绿野明斜日，青山澹晚烟。滥陪终宴赏，握管类窥天。
卢纶,将赴京留献令公,沙鹤惊鸣野雨收，大河风物飒然秋。力微恩重谅难报，不是行人不解愁。
齐己,寄当阳张明府,玉泉神运寺，寒磬彻琴堂。有境灵如此，为官兴亦长。吏愁清白甚，民乐赋输忘。闻说巴山县，今来尚忆张。
钱起,送陆三出尉,春草晚来色，东门愁送君。盛才仍下位，明代负奇文。且乐神仙道，终随鸳鹭群。梅生寄黄绶，不日在青云。
白居易,春日题乾元寺上方最高峰亭,危亭绝顶四无邻，见尽三千世界春。但觉虚空无障碍，不知高下几由旬。回看官路三条线，却望都城一片尘。宾客暂游无半日，王侯不到便终身。始知天造空闲境，不为忙人富贵人。
无名氏,嘲郑薰,主司头脑太冬烘，错认颜标作鲁公。
选人,嘲高士廉木履,刺鼻何曾嚏，蹋面不知嗔。高生两个齿，自谓得胜人。
王维,春日直门下省早朝（时为右补阙）,骑省直明光，鸡鸣谒建章。遥闻侍中珮，闇识令君香。玉漏随铜史，天书拜夕郎。旌旗映阊阖，歌吹满昭阳。官舍梅初紫，宫门柳欲黄。愿将迟日意，同与圣恩长。
无可,春日送丽处士归龙山,爱弟直霜台，家山羡独回。出门时返顾，何日更西来。柳亦临关发，花应到越开。渔舟谁伴上，依旧恣沿洄。
储光羲,贻刘高士别,夙驾出东城，城傍早霞散。初日照龙阙，峨峨在天半。壮哉丽百常，美矣崇两观。俯视趋朝客，簪珮何璀璨。而我送将归，裴回霸陵岸。北云去吴越，南雁离江汉。伊昔蹈丘园，翩翩理文翰。高谈闵仲叔，逸气刘公干。每言竹柏贞，尝轻朝市玩。山昼猿狖静，溪曛鱼鸟乱。宁止卧崆峒，直云期汗漫。圣君既理历，族士咸炳焕。矫首来天池，振羽泛漪澜。元淑命不达，伯鸾吟可叹。东去姑苏台，乃过陟阳馆。舍辔函关道，浮舟沧海畔。耳目旷暄凉，怀抱盈悲惋。沉沉青岁晚，霭霭秋云换。自言永遁栖，无复从羁绊。挥手谢知己，知己莫能赞。
张祜,折杨柳,红粉青楼曙，垂杨仲月春。怀君重攀折，非妾妒腰身。舞带萦丝断，娇娥向叶嚬。横吹凡几曲，独自最愁人。
杜羔,享惠昭太子庙乐章登歌,因心克孝，位震遗芬。宾天道茂，轸怀气分。发祇乃祀，咳叹如闻。二歌斯升，以咏德薰。
皮日休,七爱诗·房杜二相国（玄龄、如晦）,吾爱房与杜，贫贱共联步。脱身抛乱世，策杖归真主。纵横握中算，左右天下务。肮脏无敌才，磊落不世遇。美矣名公卿，魁然真宰辅。黄阁三十年，清风一万古。巨业照国史，大勋镇王府。遂使后世民，至今受陶铸。粤吾少有志，敢蹑前贤路。苟得同其时，愿为执鞭竖。
元稹,使东川·邮亭月,君多务实我多情，大抵偏嗔步月明。今夜山邮与蛮嶂，君应坚卧我还行。
罗隐,往年进士赵能卿尝话金庭胜事，见示叙,会稽诗客赵能卿，往岁相逢话石城。正恨故人无上寿，喜闻良宰有高情。山朝佐命层层耸，水接飞流步步清。两火一刀罹乱后，会须乘兴雪中行。
李德裕,思山居一十首·思乡园老人,常羡荜门翁，所思惟岁稔。遥知松月曙，尚在山窗寝。兰气入幽帘，禽言傍孤枕。晨兴步岩径，更酌寒泉饮。
顾况,上古之什补亡训传十三章·燕于巢一章,燕燕于巢，缀葺维戊。甲兮乙兮，不宜有谬。飞龙在天，云掩于斗。曷日于雨，乃曰庚午。彼日之差，亦孔斯丑。昔在羲和，湎淫不修。我筮我龟，莫我告繇。胤乃征之，彝伦九畴。君子授律，是祃是禷。三五不备，罔克攸遂。惠此蒸人，毋废尔事。尔莫我从，维来者是冀。
陈陶,送沈次鲁南游（一作卢堠石送沈次鲁）,高台赠君别，满握轩辕风。落日一挥手，金鹅云雨空。鳌洲石梁外，剑浦罗浮东。兹兴不可接，翛翛烟际鸿。
方干,题赠李校书,名场失手一年年，月桂尝闻到手边。谁道高情偏似鹤，自云长啸不如蝉。众花交艳多成实，深井通潮半杂泉。却是偶然行未到，元来有路上寥天。
甘洽,与王仙客互嘲（二人相友善，互以姓相嘲）,王，计尔应姓田。为你面拨獭，抽却你两边。甘，计尔应姓丹。为你头不曲，回脚向上安。
李德裕,思在山居日偶成此咏邀松阳子同作,闲思昔岁事，忽忽念伊川。乘月步秋坂，满山闻石泉。回塘碧潭映，高树绿萝悬。露下叫田鹤，风来嘶晚蝉。怀兹长在梦，归去且无缘。幽谷人未至，兰苕应更鲜。
耿湋,废庆宝寺（一作司空曙诗）,黄叶前朝寺，无僧寒殿开。池晴龟出暴，松暝鹤飞回。古井碑横草，阴廊画杂苔。禅宫亦销歇，尘世转堪哀。
李白,杂歌谣辞·襄阳歌,落日欲没岘山西，倒著接z5花下迷。襄阳小儿齐拍手，拦街争唱白铜鞮。傍人借问笑何事，笑杀山公醉似泥。鸬鹚杓，鹦鹉杯，百年三万六千日，一日须倾三百杯。遥看汉水鸭头绿，恰似葡萄初酦醅。此江若变作春酒，垒麹便筑糟丘台。千金骏马换少妾，醉坐雕鞍歌落梅。车傍侧挂一壶酒，凤笙龙管行相催。咸阳市上叹黄犬，何如月下倾金罍。君不见晋朝羊公一片石，龟龙剥落生莓苔。泪亦不能为之堕，心亦不能为之哀。谁能忧彼身后事，金凫银鸭葬死灰。清风朗月不用一钱买，玉山自倒非人推。舒州杓，力士铛，李白与尔同死生。襄王云雨今安在，江水东流猿夜声。
李白,酬张司马赠墨,上党碧松烟，夷陵丹砂末。兰麝凝珍墨，精光乃堪掇。黄头奴子双鸦鬟，锦囊养之怀袖间。今日赠予兰亭去，兴来洒笔会稽山。
NA,杂曲歌辞·陆州歌第一,分野中峰变，阴晴众壑殊。欲投人处宿，隔浦问樵夫。
陆龟蒙,夏日闲居作四声诗寄袭美·平声,荒池菰蒲深，闲阶莓苔平。江边松篁多，人家帘栊清。为书凌遗编，调弦夸新声。求欢虽殊途，探幽聊怡情。
王贞白,长门怨二首,寂寞故宫春，残灯晓尚存。从来非妾过，偶尔失君恩。花落伤容鬓，莺啼惊梦魂。翠华如可待，应免老长门。叶落长门静，苔生永巷幽。相思对明月，独坐向空楼。銮驾迷终转，蛾眉老自愁。昭阳歌舞伴，此夕未知秋。
苏拯,金谷园,积金累作山，山高小于址。栽花比绿珠，花落还相似。徒有敌国富，不能买东市。徒有绝世容，不能楼上死。只此上高楼，何如在平地。
白居易,初见白发,白发生一茎，朝来明镜里。勿言一茎少，满头从此始。青山方远别，黄绶初从仕。未料容鬓间，蹉跎忽如此。
卢士衡,游灵溪观,云藏宝殿风尘外，粉壁松轩入看初。话久仙童颜色老，病来玄鹤羽毛疏。樵翁接引寻红术，道士留连说紫书。不为壮心降未得，便堪从此玩清虚。
白居易,酬梦得以予五月长斋延僧徒绝宾友见戏十韵,宾客懒逢迎，翛然池馆清。檐闲空燕语，林静未蝉鸣。荤血还休食，杯觞亦罢倾。三春多放逸，五月暂修行。香印朝烟细，纱灯夕焰明。交游诸长老，师事古先生。禅后心弥寂，斋来体更轻。不唯忘肉味，兼拟灭风情。蒙以声闻待，难将戏论争。虚空若有佛，灵运恐先成。
齐己,怀巴陵旧游,洞庭云梦秋，空碧共悠悠。孟子狂题后，何人更倚楼。日西来远棹，风外见平流。终欲重寻去，僧窗古岸头。
许棠,题秦州城,圣泽滋遐徼，河堤四向通。大荒收虏帐，遗土复秦风。乱烧迷归路，遥山似梦中。此时怀感切，极目思无穷。
王贞白,春日咏梅花,靓妆才罢粉痕新，迨晓风回散玉尘。若遣有情应怅望，已兼残雪又兼春。
许玫,题雁塔,宝轮金地压人寰，独坐苍冥启玉关。北岭风烟开魏阙，南轩气象镇商山。灞陵车马垂杨里，京国城池落照间。暂放尘心游物外，六街钟鼓又催还。
储嗣宗,沧浪峡（一作储光羲诗）,沧浪临古道，道上石成尘。自有沧浪峡，谁为无事人。
武元衡,酬谈校书长安秋夜对月寄诸故旧,故园千里渺遐情，黄叶萧条白露生。惊鹊绕枝风满幌，寒钟送晓月当楹。蓬山高价传新韵，槐市芳年挹盛名。莫怪孔融悲岁序，五侯门馆重娄卿。
白居易,自题酒库,野鹤一辞笼，虚舟长任风。送愁还闹处，移老入闲中。身更求何事，天将富此翁。此翁何处当，酒库不曾空。
李洞,送知己,郡清官舍冷，枕席溅山泉。药气来人外，灯光到鹤边。梦秦书印斗，思越画渔船。掷笏南归去，波涛路几千。
李嘉祐,赠王八衢,丹地偏相逐，清江若有期。腰金才子贵，剖竹老人迟。桂楫闲迎客，茶瓯对说诗。渚田分邑里，山桂树罘罳。心静无华发，人和似古时。别君远山去，幽独更应悲。
NA,郊庙歌辞·释奠文宣王乐章·雍和,堂献瑶篚，庭敷璆县。礼备其容，乐和其变。肃肃亲享，雍雍执奠。明德惟馨，蘋蘩可荐。
王昌龄,少年行二首,西陵侠少年，送客短长亭。青槐夹两道，白马如流星。闻道羽书急，单于寇井陉。气高轻赴难，谁顾燕山铭。走马远相寻，西楼下夕阴。结交期一剑，留意赠千金。高阁歌声远，重门柳色深。夜阑须尽饮，莫负百年心。
梁锽,咏木老人（一作傀儡吟，一作咏窟磊子人）,刻木牵丝作老翁，鸡皮鹤发与真同。须臾弄罢寂无事，还似人生一梦中。
周贺,缑氏韦明府厅,贵邑清风满，谁同上宰心。杉松出郭外，雨电下嵩阴。度雁方离垒，来僧始别岑。西池月才迥，会接一宵吟。
罗隐,伤华发,旧国迢迢远，清秋种种新。已衰曾轸虑，初见忽沾巾。日薄梳兼懒，根危镊恐频。青铜不自见，只拟老他人。
司空曙,病中嫁女妓,万事伤心在目前，一身垂泪对花筵。黄金用尽教歌舞，留与他人乐少年。
刘长卿,奉饯郎中四兄罢馀杭太守承恩加侍御史…赴汝南行营,星使三江上，天波万里通。权分金节重，恩借铁冠雄。梅吹前军发，棠阴旧府空。残春锦障外，初日羽旗东。岸柳遮浮鹢，江花隔避骢。离心在何处，芳草满吴宫。
耿湋,九日,九日强游登藻井，发稀那敢插茱萸。横空过雨千峰出，大野新霜万壑铺。更望尊中菊花酒，殷勤能得几回沽。
姚合,送僧栖真归杭州天竺寺,吏事日纷然，无因到佛前。劳师相借问，知我亦通禅。古寺杉松出，残阳钟磬连。草庵盘石上，归此是因缘。
李白,越女词五首（越中书所见也）,长干吴儿女，眉目艳新月。屐上足如霜，不著鸦头袜。吴儿多白皙，好为荡舟剧。卖眼掷春心，折花调行客。耶溪采莲女，见客棹歌回。笑入荷花去，佯羞不出来。东阳素足女，会稽素舸郎。相看月未堕，白地断肝肠。镜湖水如月，耶溪女似雪。新妆荡新波，光景两奇绝。
岑参,灭胡曲,都护新灭胡，士马气亦粗。萧条虏尘净，突兀天山孤。
崔涂,南山旅舍与故人别（一作商山道中）,一日又将暮，一年看即残。病知新事少，老别旧交难。山尽路犹险，雨馀春却寒。那堪试回首，烽火是长安。
李端,昭君词,李陵初送子卿回，汉月明时惆怅来。忆著长安旧游处，千门万户玉楼台。
李岑2,玄元皇帝应见贺圣祚无疆,皇纲归有道，帝系祖玄元。运表南山祚，神通北极尊。大同齐日月，兴废应乾坤。圣后趋庭礼，宗臣稽首言。千官欣肆觐，万国贺深恩。锡宴云天接，飞声雷地喧。祥光浮紫阁，喜气绕皇轩。未预承天命，空勤望帝门。
奚贾,句,眠涧花自落，步林鸟不飞。谿谷何萧条，日入人独行。落日下平楚，孤烟生洞庭。。
李益,自朔方还与郑式瞻崔称郑子周岑赞同会法云寺三门避暑,予本疏放士，朅来非外矫。误落边尘中，爱山见山少。始投清凉宇，门值烟岫表。参差互明灭，彩翠竟昏晓。泠泠远风来，过此群木杪。英英二三彦，襟旷去烦扰。游川出潜鱼，息阴倦飞鸟。徇物不可穷，唯于此心了。
韦应物,庄严精舍游集,良游因时暇，乃在西南隅。绿烟凝层城，丰草满通衢。精舍何崇旷，烦跼一弘舒。架虹施广荫，构云眺八区。即此尘境远，忽闻幽鸟殊。新林泛景光，丛绿含露濡。永日亮难遂，平生少欢娱。谁能遽还归，幸与高士俱。
贾驰,秋入关,河上微风来，关头树初湿。今朝关城吏，又见孤客入。上国谁与期，西来徒自急。
罗隐,黄河,莫把阿胶向此倾，此中天意固难明。解通银汉应须曲，才出昆仑便不清。高祖誓功衣带小，仙人占斗客槎轻。三千年后知谁在，何必劳君报太平。
王昌龄,送高三之桂林,留君夜饮对潇湘，从此归舟客梦长。岭上梅花侵雪暗，归时还拂桂花香。
皮日休,胥口即事六言二首,波光杳杳不极，霁景澹澹初斜。黑蛱蝶粘莲蕊，红蜻蜓袅菱花。鸳鸯一处两处，舴艋三家五家。会把酒船偎荻，共君作个生涯。拂钓清风细丽，飘蓑暑雨霏微。湖云欲散未散，屿鸟将飞不飞。换酒帩头把看，载莲艇子撑归。斯人到死还乐，谁道刚须用机？
张祜,周员外席上观柘枝（一作周员外出双舞柘枝妓）,画鼓拖环锦臂攘，小娥双换舞衣裳。金丝蹙雾红衫薄，银蔓垂花紫带长。鸾影乍回头并举，凤声初歇翅齐张。一时欻腕招残拍，斜敛轻身拜玉郎。
孟郊,忽不贫，喜卢仝书船归洛,贫孟忽不贫，请问孟何如。卢仝归洛船，崔嵬但载书。江潮清翻翻，淮潮碧徐徐。夜信为朝信，朝信良卷舒。江淮君子水，相送仁有馀。我去官色衫，肩经入君庐。喃喃肩经郎，言语倾琪琚。琪琚铿好词，鸟鹊跃庭除。书船平安归，喜报乡里闾。我愿拾遗柴，巢经于空虚。下免尘土侵，上为云霞居。日月更相锁，道义分明储。不愿空岧峣，但愿实工夫。实空二理微，分别相起予。经书荒芜多，为君勉勉锄。勉勉不敢专，传之方在诸。
白居易,偶吟二首,眼下有衣兼有食，心中无喜亦无忧。正如身后有何事，应向人间无所求。静念道经深闭目，闲迎禅客小低头。犹残少许云泉兴，一岁龙门数度游。晴教晒药泥茶灶，闲看科松洗竹林。活计纵贫长净洁，池亭虽小颇幽深。厨香炊黍调和酒，窗暖安弦拂拭琴。老去生涯只如此，更无馀事可劳心。
王维,和尹谏议史馆山池,云馆接天居，霓裳侍玉除。春池百子外，芳树万年馀。洞有仙人箓，山藏太史书。君恩深汉帝，且莫上空虚。
李商隐,宿晋昌亭闻惊禽,羁绪鳏鳏夜景侵，高窗不掩见惊禽。飞来曲渚烟方合，过尽南塘树更深。胡马嘶和榆塞笛，楚猿吟杂橘村砧。失群挂木知何限，远隔天涯共此心。
贾驰,横吹曲辞·入关,河上微风来，关头树初湿。今朝关城吏，又见孤客入。上国谁与期，西来徒自急。
白居易,履道西门二首,履道西门有弊居，池塘竹树绕吾庐。豪华肥壮虽无分，饱暖安闲即有馀。行灶朝香炊早饭，小园春暖掇新蔬。夷齐黄绮夸芝蕨，比我盘飧恐不如。履道西门独掩扉，官休病退客来稀。亦知轩冕荣堪恋，其奈田园老合归。跛鳖难随骐骥足，伤禽莫趁凤凰飞。世间认得身人少，今我虽愚亦庶几。
白居易,对新家酝玩自种花,香麹亲看造，芳丛手自栽。迎春报酒熟，垂老看花开。红蜡半含萼，绿油新酦醅。玲珑五六树，潋滟两三杯。恐有狂风起，愁无好客来。独酣还独语，待取月明回。
李德裕,近腊对雪有怀林居,蓬门常昼掩，竹径寂无人。鸟起飘松霰，麇行动谷榛。应知禽鱼侣，合与薜萝亲。遥忆平皋望，溪烟已发春。
薛能,圣冈,古迹是何王，平身入石房。远村通后径，一郡隔前冈。昼静唯禅客，春来有女郎。独醒回不得，无事可焚香。
常建,梦太白西峰,梦寐升九崖，杳霭逢元君。遗我太白峰，寥寥辞垢氛。结宇在星汉，宴林闭氤氲。檐楹覆馀翠，巾舄生片云。时往溪水间，孤亭昼仍曛。松峰引天影，石濑清霞文。恬目缓舟趣，霁心投鸟群。春风又摇棹，潭岛花纷纷。
元稹,送林复梦赴韦令辟,蜀路危于剑，怜君自坦途。几回曾啖炙，千里远衔珠。野性便荒饮，时风忌酒徒。相门多礼让，前后莫相逾。
钱起,和韦侍御寓直对雨,名贵四科首，班宜二妙齐。如何厌白简，未得步金闺。寓直晦秋雨，吟馀闻远鸡。漏声过旦冷，云色向窗低。谁谓霄汉近，翻嗟心事暌。兰滋人未握，霜晓鹗还栖。伫见田郎字，亲劳御笔题。
黄损,公子行,春草绿绵绵，骄骖骤暖烟。微风飘乐韵，半日醉花边。打鹊抛金盏，招人举玉鞭。田翁与蚕妇，平地看神仙。
齐己,寄怀东林寺匡白监寺,南岳别来无约后，东林归住有前缘。闲搜好句题红叶，静敛霜眉对白莲。雁塔影分疏桧月，虎溪声合几峰泉。修心若似伊耶舍，传记须添十九贤。
唐彦谦,送韦向之睦州谒使君,才子南游多远情，闲舟荡漾任春行。新安江上长如此，何似新安太守清。
白居易,候仙亭同诸客醉作,谢安山下空携妓，柳恽洲边只赋诗。争及湖亭今日会，嘲花咏水赠蛾眉。
刘廓,杨岐山,千峰围古寺，深处敞楼台。景异寻常处，人须特达来。松杉寒更茂，岚霭昼还开。欲续丰碑语，含毫恨不才。
陆龟蒙,又酬次韵,从来多远思，尤向静中生。所以令心苦，还应是骨清。酒香偏入梦，花落又关情。积此风流事，争无后世名。
李中,江南重会友人感旧二首,江南重会面，聊话十年心。共立黄花畔，空惊素发侵。斜阳浮远水，归鸟下疏林。牵动诗魔处，凉风村落砧。长江落照天，物景似当年。忆昔携村酒，相将上钓船。狂歌红蓼岸，惊起白鸥眠。今日趋名急，临风一黯然。
伍彬,夏日喜雨》）踪迹未辞鸳鹭客，梦魂先到鹧鸪村。（《辞解牧,稚子出看莎径没，渔翁来报竹桥流。
齐己,残秋感怆,日日加衰病，心心趣寂寥。残阳起闲望，万木耸寒条。楚寺新为客，吴江旧看潮。此怀何以寄，风雨暮萧萧。
耿湋,奉和李观察登河中白楼,城上高楼飞鸟齐，从公一遂蹑丹梯。黄河曲尽流天外，白日轮轻落海西。玉树九重长在梦，云衢一望杳如迷。何心更和阳春奏，况复秋风闻战鼙。
齐己,送中观进公归巴陵,一论破双空，持行大国中。不知从此去，何处挫邪宗。昼雨悬帆黑，残阳泊岛红。应游到灉岸，相忆绕茶丛。
贯休,古镜词上刘侍郎,至宝不自宝，照古还照今。仙人手胼胝，寥泬秋沈沈。不是十二面，不是百炼金。若非八彩眉，不可辄照临。即归玉案头，为君整冠簪。即居吾君手，照出天下心。恭闻太宗朝，此镜当宸襟。六合悬清光，万里无尘侵。此镜今又出，天地还得一。
刘叉,独饮,尽欲调太羹，自古无好手。所以山中人，兀兀但饮酒。
李山甫,司天台,拂云朱槛捧昭回，静对铜浑水镜开。太史只知频奏瑞，苍生无计可防灾。景公进德星曾退，汉帝推诚日为回。何事旷官全不语，好天良月锁高台。
崔涂,读庾信集,四朝十帝尽风流，建业长安两醉游。唯有一篇杨柳曲，江南江北为君愁。
顾况,王郎中妓席五咏·笙,欲写人间离别心，须听鸣凤似龙吟。江南曲尽归何处，洞水山云知浅深。
柳宗元,唐铙歌鼓吹曲十二篇·突厥之大古夷狄莫强…铁山碎第八,铁山碎，大漠舒。二虏劲，连穹庐。背北海，专坤隅。岁来侵边。或傅于都。天子命元帅，奋其雄图。破定襄，降魁渠。穷竟窟宅，斥余吾。百蛮破胆，边氓苏。威武辉耀，明鬼区。利泽弥万祀，功不可逾。官臣拜手，惟帝之谟。
张祜,哭汴州陆大夫,利剑太坚操，何妨拔一毛。冤深陆机雾，愤积伍员涛。直道非无验，明时不录劳。谁当青史上，卒为显词褒。
白居易,春葺新居,江州司马日，忠州刺史时。栽松满后院，种柳荫前墀。彼皆非吾土，栽种尚忘疲。况兹是我宅，葺艺固其宜。平旦领仆使，乘春亲指挥。移花夹暖室，徙竹覆寒池。池水变绿色，池芳动清辉。寻芳弄水坐，尽日心熙熙。一物苟可适，万缘都若遗。设如宅门外，有事吾不知。
李商隐,晓起,拟杯当晓起，呵镜可微寒。隔箔山樱熟，褰帷桂烛残。书长为报晚，梦好更寻难。影响输双蝶，偏过旧畹兰。
张蠙,赠别山友,从容无限意，不独为离群。年长惊黄叶，时清厌白云。旧山回马见，寒瀑别家闻。相与存吾道，穷通各自分。
李中,和友人喜雪,腊雪频频降，成堆不可除。伴吟花莫并，销瘴药何如。谢女诗成处，袁安睡起初。深迷樵子径，冷逼旅人居。惹砌催樽俎，飘窗入簿书。最宜楼上望，散乱满空虚。
张籍,哭山中友人,入云遥便哭，山友隔今生。绕墓招魂魄，镌岩记姓名。犬因无主善，鹤为见人鸣。长说能尸解，多应别路行。
唐彦谦,第三溪,日晏霜浓十二月，林疏石瘦第三溪。云沙有径萦寒烧，松屋无人闻昼鸡。几聚衣冠埋作土，当年歌舞醉如泥。早知涉世真成梦，不弃山田春雨犁。
郭良,早行,早行星尚在，数里未天明。不辨云林色，空闻风水声。月从山上落，河入斗间横。渐至重门外，依稀见洛城。
孙元晏,晋·谢公赌墅,发遣将军欲去时，略无情挠只贪棋。自从乞与羊昙后，赌墅功成更有谁。
冯衮,戏酒妓,醉眼从伊百度斜，是他家属是他家。低声向道人知也，隔坐刚抛豆蔻花。
罗隐,送霅川郑员外,明时塞诏列分麾，东拥朱轮出帝畿。铜虎贵提天子印，银鱼荣傍老莱衣。歌听茗坞春山暖，诗咏蘋洲暮鸟飞。知有掖垣南步在，可能须待政成归。
郑巢,泊灵溪馆,孤吟疏雨绝，荒馆乱峰前。晓鹭栖危石，秋萍满败船。溜从华顶落，树与赤城连。已有求闲意，相期在暮年。
武元衡,夏日寄陆三达陆四逢并王念八仲周,士衡兄弟旧齐名，还似当年在洛城。闻说重门方隐相，古槐高柳夏阴清。
杜荀鹤,寄窦处士,漳水醉中别，今来犹未醒。半生因酒废，大国几时宁。海畔将军柳，天边处士星。游人不可见，春入乱山青。
张祜,送人归蜀,锦城春色溯江源，三峡经过几夜猿。红树两厓开霁色，碧岩千仞涨波痕。萧萧暮雨荆王梦，漠漠春烟蜀帝魂。长怨相如留滞处，富家还忆卓王孙。
贯休,怀白阁道侣,寒思白阁层，石屋两三僧。斜雪扫不尽，饥猿唤得应。香然一字火，磬过数潭冰。终必相寻去，孤怀久不胜。
大闲,代雷孝廉送经州李判官,霜沾草径寒风急，雁度秋林落叶频。
齐己,寄江夏仁公,寺阁高连黄鹤楼，檐前槛底大江流。几因秋霁澄空外，独为诗情到上头。白日有馀闲送客，紫衣何啻贵封侯。别来多少新吟也，不寄南宗老比丘。
韩愈,远游联句,别肠车轮转，一日一万周。离思春冰泮，烂漫不可收。驰光忽以迫，飞辔谁能留。取之讵灼灼，此去信悠悠。楚客宿江上，夜魂栖浪头。晓日生远岸，水芳缀孤舟。村饮泊好木，野蔬拾新柔。独含凄凄别，中结郁郁愁。人忆旧行乐，鸟吟新得俦。灵瑟时窅窅，霠猿夜啾啾。愤涛气尚盛，恨竹泪空幽。长怀绝无已，多感良自尤。即路涉献岁，归期眇凉秋。两欢日牢落，孤悲坐绸缪。观怪忽荡漾，叩奇独冥搜。海鲸吞明月，浪岛没大沤。我有一寸钩，欲钓千丈流。良知忽然远，壮志郁无抽。魍魅暂出没，蛟螭互蟠蟉。昌言拜舜禹，举eM凌斗牛。怀糈馈贤屈，乘桴追圣丘。飘然天外步，岂肯区中囚。楚些待谁吊，贾辞缄恨投。翳明弗可晓，秘魂安所求。气毒放逐域，蓼杂芳菲畴。当春忽凄凉，不枯亦飕飗。貉谣众猥款，巴语相咿嚘。默誓去外俗，嘉愿还中州。江生行既乐，躬辇自相戮。饮醇趣明代，味腥谢荒陬。驰深鼓利楫，趋险惊蜚輶。系石沈靳尚，开弓射鴅吺。路暗执屏翳，波惊戮阳侯。广泛信缥缈，高行恣浮游。外患萧萧去，中悒稍稍瘳。振衣造云阙，跪坐陈清猷。德风变谗巧，仁气销戈矛。名声照西海，淑问无时休。归哉孟夫子，归去无夷犹。
韩偓,南亭,每日在南亭，南亭似僧院。人语静先闻，鸟啼深不见。松瘦石棱棱，山光溪淀淀。堑蔓坠长茸，岛花垂小蒨。行簪隐士冠，卧读先贤传。更有兴来时，取琴弹一遍。
苏颋,春晚送瑕丘田少府还任，因寄洛中镜上人,闻道还沂上，因声寄洛滨。别时花欲尽，归处酒应春。聚散同行客，悲欢属故人。少年追乐地，遥赠一沾巾。
贯休,观棋,逸格格难及，半先相遇稀。落花方满地，一局到斜晖。褚胤死不死，将军飞已飞。今朝惭一行，无以造玄微。
陈陶,豫章江楼望西山有怀,水护星坛列太虚，烟霓十八上仙居。时人未识辽东鹤，吾祖曾传宝鼎书。终日章江催白鬓，何年丹灶见红蕖。桃花谷口春深浅，欲访先生赤鲤鱼。
皇甫松,劝僧酒,劝僧一杯酒，共看青青山。酣然万象灭，不动心印闲。
罗邺,灞上感别,灞水何人不别离，无家南北倚空悲。十年此路花时节，立马沾襟酒一卮。
曹松,题鹤鸣泉,仙鹤曾鸣处，泉兼半井苔。直峰抛影入，片月泻光来。潋滟侵颜冷，深沉慰眼开。何因值舟顶，满汲石瓶回。
贾岛,送刘侍御重使江西,时当苦热远行人，石壁飞泉溅马身。又到钟陵知务大，还浮湓浦属秋新。早程猿叫云深极，宿馆禽惊叶动频。前者已闻廉使荐，兼言有画静边尘。
罗邺,秋日怀江上友人,行子岂知烟水劳，西风独自泛征艘。酒醒孤馆秋帘卷，月满寒江夜笛高。黄叶梦馀归朔塞，青山家在极波涛。去年今日逢君处，雁下芦花猿正号。
欧阳詹,题梨岭,南北风烟即异方，连峰危栈倚苍苍。哀猿咽水偏高处，谁不沾衣望故乡。
徐铉,送客至城西，望图山，因寄浙西府中,牧叟邹生笑语同，莫嗟江上听秋风。君看逐客思乡处，犹在图山更向东。
熊孺登,至日荷李常侍过郊居,贱子守柴荆，谁人记姓名。风云千骑降，草木一阳生。礼异江河动，欢殊里巷惊。称觞容侍坐，看竹许同行。遇觉沧溟浅，恩疑太岳轻。尽搜天地物，无谕此时情。
卢仝,客淮南病,扬州蒸毒似燂汤，客病清枯鬓欲霜。且喜闭门无俗物，四肢安稳一张床。
元稹,与吴侍御春游,苍龙阙下陪骢马，紫阁峰头见白云。满眼流光随日度，今朝花落更纷纷。
李频,自黔中归新安,朝过春关辞北阙，暮参戎幕向南巴。却将仙桂东归去，江月相随直到家。
齐己,落日,晚照背高台，残钟残角催。能销几度落，已是半生来。吹叶阴风发，漫空暝色回。因思古人事，更变尽尘埃。
严维,送李秘书往儋州,魑魅曾为伍，蓬莱近拜郎。臣心瞻北阙，家事在南荒。莎草山城小，毛洲海驿长。玄成知必大，宁是泛沧浪。
司空图,华下,箨冠新带步池塘，逸韵偏宜夏景长。扶起绿荷承早露，惊回白鸟入残阳。久无书去干时贵，时有僧来自故乡。不用名山访真诀，退休便是养生方。
白居易,涧底松－念寒俊也,有松百尺大十围，生在涧底寒且卑。涧深山险人路绝，老死不逢工度之。天子明堂欠梁木，此求彼有两不知。谁喻苍苍造物意，但与之材不与地。金张世禄原宪贫，牛衣寒贱貂蝉贵。貂蝉与牛衣，高下虽有殊。高者未必贤，下者未必愚。君不见沉沉海底生珊瑚，历历天上种白榆。
柳宗元,桂州北望秦驿，手开竹径至钓矶，留待徐容州,幽径为谁开，美人城北来。王程倘馀暇，一上子陵台。
源光裕,祭汾阴乐章,方丘既膳，嘉飨载谧。斋敬毕诚，陶匏贵质。秀毕丰荐，芳俎盈实。永永福流，其升如日。
吴融,李周弹筝歌（淮南韦太尉席上赠）,古人云，丝不如竹，竹不如肉。乃知此语未必然，李周弹筝听不足。闻君七岁八岁时，五音六律皆生知。就中十三弦最妙，应宫出入年方少。青骢惯走长楸日，几度承恩蒙急召。一字雁行斜御筵，锵金戛羽凌非烟。始似五更残月里，凄凄切切清露蝉。又如石罅堆叶下，泠泠沥沥苍崖泉。鸿门玉斗初向地，织女金梭飞上天。有时上苑繁花发，有时太液秋波阔。当头独坐摐一声，满座好风生拂拂。天颜开，圣心悦，紫金白珠沾赐物。出来无暇更还家，且上青楼醉明月。年将六十艺转精，自写梨园新曲声。近来一事还惆怅，故里春荒烟草平。供奉供奉且听语，自昔兴衰看乐府。只如伊州与梁州，尽是太平时歌舞。旦夕君王继此声，不要停弦泪如雨。
杜甫,曲江对雨,城上春云覆苑墙，江亭晚色静年芳。林花著雨燕脂落，水荇牵风翠带长。龙武新军深驻辇，芙蓉别殿谩焚香。何时诏此金钱会，暂醉佳人锦瑟旁。
杜牧,过勤政楼,千秋令节名空在，承露丝囊世已无。唯有紫苔偏得意，年年因雨上金铺。
陆龟蒙,奉和袭美太湖诗二十首·雨中游包山精舍,包山信神仙，主者上真职。及栖钟梵侣，又是清凉域。乃知烟霞地，绝俗无不得。岩开一径分，柏拥深殿黑。僧闲若图画，像古非雕刻。海客施明珠，湘蕤料净食。有鱼皆玉尾，有乌尽金臆。手携鞞铎佉，若在中印国。千峰残雨过，万籁清且极。此时空寂心，可以遗智识。知君战未胜，尚倚功名力。却下听经徒，孤帆有行色。
安守范,天台禅院联句,偶到天台院，因逢物外僧。忘机同一祖，出语离三乘。树老中庭寂，窗虚外境澄。片时松影下，联续百千灯。
柳宗元,同刘二十八哭吕衡州，兼寄江陵李元二侍御,衡岳新摧天柱峰，士林憔悴泣相逢。只令文字传青简，不使功名上景钟。三亩空留悬磬室，九原犹寄若堂封。遥想荆州人物论，几回中夜惜元龙。
郑谷,远游,江湖犹足事，食宿戍鼙喧。久客秋风起，孤舟夜浪翻。乡音离楚水，庙貌入湘源。岸阔凫鹥小，林垂橘柚繁。津官来有意，渔者笑无言。早晚酬僧约，中条有药园。
岑参,登凉州尹台寺,胡地三月半，梨花今始开。因从老僧饭，更上夫人台。清唱云不去，弹弦风飒来。应须一倒载，还似山公回。
NA,岩腹棺铭,欲堕不堕逢王果，五百年中重收我。
何敬,题吉州龙溪,龙溪之山秀而峙，龙溪之水清无底。狂风激烈翻春涛，薄雾冥濛溢清泚。奔流百折银河通，落花滚滚浮霞红。四时佳境不可穷，仿佛直与桃源通。
吴融,和陆拾遗题谏院松,落落孤松何处寻，月华西畔结根深。晓含仙掌三清露，晚上宫墙百雉阴。野鹤不归应有怨，白云高去太无心。碧岩秋涧休相望，捧日元须在禁林。
戴叔伦,赋得长亭柳,濯濯长亭柳，阴连灞水流。雨搓金缕细，烟褭翠丝柔。送客添新恨，听莺忆旧游。赠行多折取，那得到深秋。
东方虬,昭君怨三首,汉道方全盛，朝廷足武臣。何须薄命妾，辛苦事和亲。掩泪辞丹凤，衔悲向白龙。单于浪惊喜，无复旧时容。胡地无花草，春来不似春。自然衣带缓，非是为腰身。
窦常,途中立春寄杨郇伯,浪迹终年客，惊心此地春。风前独去马，泽畔耦耕人。老大交情重，悲凉外物亲。子云今在宅，应见柳条新。
卢纶,得耿湋司法书因叙长安故友零落兵部…郑仓曹畅参军昆季,鬓似衰蓬心似灰，惊悲相集老相催。故友九泉留语别，逐臣千里寄书来。尘容带病何堪问，泪眼逢秋不喜开。幸接野居宜屣步，冀君清夜一申哀。
徐夤,恨,事与时违不自由，如烧如刺寸心头。乌江项籍忍归去，雁塞李陵长系留。燕国飞霜将破夏，汉宫纨扇岂禁秋。须知入骨难销处，莫比人间取次愁。
陈子昂,题居延古城赠乔十二知之,闻君东山意，宿昔紫芝荣。沧洲今何在，华发旅边城。还汉功既薄，逐胡策未行。徒嗟白日暮，坐对黄云生。桂枝芳欲晚，薏苡谤谁明。无为空自老，含叹负生平。
卢纶,送史兵曹判官赴楼烦,渥洼龙种散云时，千里繁花乍别离。中有重臣承霈泽，外无轻虏犯旌旗。山川自与郊坰合，帐幕时因水草移。敢谢亲贤得琼玉，仲宣能赋亦能诗。
李益,秋晚溪中寄怀大理齐司直（时齐分司洛下，有东山之期）,凤翔属明代，羽翼文葳蕤。昆仑进琪树，飞舞下瑶池。振仪自西眷，东夏复分釐。国典唯平法，伊人方在斯。荒宁桁杨肃，芳辉兰玉滋。明质鹜高景，飘飖服缨绥。天寒清洛苑，秋夕白云司。况复空岩侧，苍苍幽桂期。岁寒坐流霰，山川犹别离。浩思凭尊酒，氛氲独含辞。
杜甫,述古三首,赤骥顿长缨，非无万里姿。悲鸣泪至地，为问驭者谁。凤凰从东来，何意复高飞。竹花不结实，念子忍朝饥。古时君臣合，可以物理推。贤人识定分，进退固其宜。市人日中集，于利竞锥刀。置膏烈火上，哀哀自煎熬。农人望岁稔，相率除蓬蒿。所务谷为本，邪赢无乃劳。舜举十六相，身尊道何高。秦时任商鞅，法令如牛毛。汉光得天下，祚永固有开。岂惟高祖圣，功自萧曹来。经纶中兴业，何代无长才。吾慕寇邓勋，济时信良哉。耿贾亦宗臣，羽翼共裴回。休运终四百，图画在云台。
韦庄,上元县（浙西作）,南朝三十六英雄，角逐兴亡尽此中。有国有家皆是梦，为龙为虎亦成空。残花旧宅悲江令，落日青山吊谢公。止竟霸图何物在，石麟无主卧秋风。
张祜,夜雨,霭霭云四黑，秋林响空堂。始从寒瓦中，淅沥断人肠。愁肠方九回，寂寂夜未央。
韦嗣立,上巳日祓禊渭滨应制,乘春祓禊逐风光，扈跸陪銮渭渚傍。还笑当时水滨老，衰年八十待文王。
李洞,题晰上人贾岛诗卷,贾生诗卷惠休装，百叶莲花万里香。供得半年吟不足，长须字字顶司仓。
郑巢,送人南游,南京路悄然，欹石漱流泉。远寺寒云外，扬帆暑雨前。雁行回晓岫，蜃色上湖田。更想清吟处，多同隐者眠。
张蠙,乱中寄友人,别来难觅信，何处避艰危。鬓黑无多日，尘清是几时。人情将厌武，王泽即兴诗。若便怀深隐，还应圣主知。
刘叉,作诗,作诗无知音，作不如不作。未逢赓载人，此道终寂寞。有虞今已殁，来者谁为托。朗咏豁心胸，笔与泪俱落。
姚合,咏盆池,浮萍重叠水团圆，客绕千遭屐齿痕。莫惊池里寻常满，一井清泉是上源。
李白,舞曲歌辞·东海有勇妇,梁山感杞妻，恸器为之倾。金石忽暂开，都由激深情。东海有勇妇，何惭苏子卿。学剑越处子，超腾若流星。捐躯报夫仇，万死不顾生。白刃耀素雪，苍天感精诚。十步两躩跃，三呼一交兵。斩首掉国门，蹴踏五藏行。割此伉俪愤，粲然大义明。北海李使君，飞章奏天庭。舍罪警风俗，流芳播沧瀛。志在列女籍，行帛已光荣。淳于免诏狱，汉主为缇萦。津妾一棹歌，脱父于严刑。十子若不肖，不如一女英。豫让斩空衣，有心竟无成。要离杀庆忌，壮夫素所轻。妻子亦何辜，焚之买虚名。岂如东海妇，事立独扬名。
白居易,答劝酒,莫怪近来都不饮，几回因醉却沾巾。谁料平生狂酒客，如今变作酒悲人。
张说,奉和圣制同玉真公主游大哥山池题石壁,池如明镜月华开，山学香炉云气来。神藻飞为鶺鴒赋，仙声飏出凤凰台。
杨凝,送客往鄜州,新参将相事营平，锦带騂弓结束轻。晓上关城吟画角，暗驰羌马发支兵。回中地近风常急，鄜畤年多草自生。近喜扶阳系戎相，从来卫霍笑长缨。
王仁裕,和韩昭从驾过白卫岭,龙旆飘飖指极边，到时犹更二三千。登高晓蹋巉岩石，冒冷朝冲断续烟。自学汉皇开土宇，不同周穆好神仙。秦民莫遣无恩及，大散关东别有天。
杜牧,西山草堂,何处人事少，西峰旧草堂。晒书秋日晚，洗药石泉香。后岭有微雨，北窗生晓凉。徒劳问归路，峰叠绕家乡。
白居易,早春忆苏州寄梦得,吴苑四时风景好，就中偏好是春天。霞光曙后殷于火，水色晴来嫩似烟。士女笙歌宜月下，使君金紫称花前。诚知欢乐堪留恋，其奈离乡已四年。
沈佺期,度安海入龙编,我来交趾郡，南与贯胸连。四气分寒少，三光置日偏。尉佗曾驭国，翁仲久游泉。邑屋遗甿在，鱼盐旧产传。越人遥捧翟，汉将下看鸢。北斗崇山挂，南风涨海牵。别离频破月，容鬓骤催年。昆弟推由命，妻孥割付缘。梦来魂尚扰，愁委疾空缠。虚道崩城泪，明心不应天。
林宽,送许棠先辈归宣州,发枯穷律韵，字字合埙篪。日月所到处，姓名无不知。莺啼谢守垒，苔老谪仙碑。诗道丧来久，东归为吊之。
许棠,送友人北游,北出阴关去，何人肯待君。无青山拥晋，半浊水通汾。雁塞虽多雁，云州却少云。兹游殊不恶，莫恨暂离群。
冷朝阳,登灵善寺塔,飞阁青霞里，先秋独早凉。天花映窗近，月桂拂檐香。华岳三峰小，黄河一带长。空闻指归路，烟处有垂杨。
刘太真,贡院寄前主司萧尚书听（一作吕渭诗）,独坐贡闱里，愁心芳草生。山公昨夜事，应见此时情。
张说,岳州观竞渡,画作飞凫艇，双双竞拂流。低装山色变，急棹水华浮。土尚三闾俗，江传二女游。齐歌迎孟姥，独舞送阳侯。鼓发南湖溠，标争西驿楼。并驱常诧速，非畏日光遒。
朱景玄,溪东岑望天都山,目望浮山丘，梯云上东岑。群峰争入冥，巉巉生太阴。昔贤此升仙，结构穷耸深。未晓日先照，当昼色半沉。风泉雪霜飞，云树琼玉林。大道非闭隔，无路不可寻。窥镜澄夙虑，望坛起敬心。一从呼子安，永绝金玉音。
刘禹锡,闻道士弹思归引,仙公一奏思归引，逐客初闻自泫然。莫怪殷勤悲此曲，越声长苦已三年。
司空图,力疾山下吴村看杏花十九首,春来渐觉一川明，马上繁花作阵迎。掉臂只将诗酒敌，不劳金鼓助横行。阊阖曾排捧御炉，犹看晓月认金铺。羸形不画凌烟阁，只为微才激壮图。镜留雪鬓暖消无，春到梨花日又晡。移取扶桑阶下种，年年看长碍金乌。折来未尽不须休，年少争来莫与留。更愿狂风知我意，一时吹向海西头。才情百巧斗风光，却笑雕花刻叶忙。熨帖新巾来与裹，犹看腾踏少年场。浮世荣枯总不知，且忧花阵被风欺。侬家自有麒麟阁，第一功名只赏诗。白衫裁袖本教宽，朱紫由来亦一般。王老小儿吹笛看，我侬试舞尔侬看。单床薄被又羁栖，待到花开亦甚迷。若道折多还有罪，只应莺啭是金鸡。近来桃李半烧枯，归卧乡园只老夫。莫算明年人在否，不知花得更开无。汉王何事损精神，花满深宫不见春。秾艳三千临粉镜，独悲掩面李夫人。能艳能芳自一家，胜鸾胜凤胜烟霞。客来须共醒醒看，碾尽明昌几角茶。造化无端欲自神，裁红剪翠为新春。不如分减闲心力，更助英豪济活人。徘徊自劝莫沾缨，分付年年谷口莺。却赖无情容易别，有情早个不胜情。闲步偏宜舞袖迎，春光何事独无情。垂杨合是诗家物，只爱敷溪道北生。亦知王大是昌龄，杜二其如律韵清。还有酸寒堪笑处，拟夸朱绂更峥嵘。潘郎爱说是诗家，枉占河阳一县花。千载几人搜警句，补方金字爱晴霞。行乐溪边步转迟，出山渐减探花期。去年四度今三度，恐到凭人折去时。此身衰病转堪嗟，长忍春寒独惜花。更恨新诗无纸写，蜀笺堆积是谁家。昨日黄昏始看回，梦中相约又衔杯。起来闻道风飘却，犹拟教人扫取来。
顾况,春鸟词送元秀才入京,春来绣羽齐，暮向竹林栖。禁苑衔花出，河桥隔树啼。寻声知去远，顾影念飞低。别有无巢燕，犹窥幕上泥。
张汇,游栖霞寺,跻险入幽林，翠微含竹殿。泉声无休歇，山色时隐见。潮来杂风雨，梅落成霜霰。一从方外游，顿觉尘心变。
韦应物,送唐明府赴溧水（三任县事）,三为百里宰，已过十馀年。只叹官如旧，旋闻邑屡迁。鱼盐滨海利，姜蔗傍湖田。到此安氓俗，琴堂又晏然。
吴英秀,鹦鹉,莫把金笼闭鹦鹉，个个聪明解人语。忽然更向君前言，三十六宫愁几许。
雍裕之,江上山,绮霞明赤岸，锦缆绕丹枝。楚客正愁绝，西风且莫吹。
张说,登九里台是樊姬墓,楚国所以霸，樊姬有力焉。不怀沈尹禄，谁谙叔敖贤。万化茫无在，孤坟独岿然。北分阳台陌，南识郢城阡。漠漠渚宫树，苍苍云梦田。登高形胜出，访古令名传。自我来符守，因君树蕙荃。诗书将变俗，絺纩忽弥年。志阐三折后，愁值二毛前。伫立帝京路，遥心寄此篇。
刘长卿,新年作,乡心新岁切，天畔独潸然。老至居人下，春归在客先。岭猿同旦暮，江柳共风烟。已似长沙傅，从今又几年。
司马扎,弹琴,凉室无外响，空桑七弦分。所弹非新声，俗耳安肯闻。月落未终曲，暗中泣湘君。如传我心苦，千里苍梧云。
王维,晚春严少尹与诸公见过,松菊荒三径，图书共五车。烹葵邀上客，看竹到贫家。鹊乳先春草，莺啼过落花。自怜黄发暮，一倍惜年华。
沈佺期,乐府杂曲·鼓吹曲辞·有所思,君子事行役，再空芳岁期。美人旷延伫，万里浮云思。园槿绽红艳，郊桑柔绿滋。坐看长夏晚，秋月生罗帏。
贾岛,送于总持归京,出家初隶何方寺，上国西明御水东。却见旧房阶下树，别来二十一春风。
齐己,寄监利司空学士,诗家为政别，清苦日闻新。乱后无荒地，归来尽远人。宽容民赋税，憔悴吏精神。何必河阳县，空传桃李春。
皇甫冉,适荆州途次南阳赠何明府,千里独游日，有怀谁与同。言过细阳令，一遇朗陵公。清节迈多士，斯文传古风。闾阎知俗变，原野识年丰。吾道方在此，前程殊未穷。江天经岘北，客思满巴东。梦渚夕愁远，山丘晴望通。应嗟出处异，流荡楚云中。
元稹,嘉陵水,尔是无心水，东流有恨无。我心无说处，也共尔何殊。
杜牧,池州废林泉寺,废寺林溪上，颓垣倚乱峰。看栖归树鸟，犹想过山钟。石路寻僧去，此生应不逢。
李白,口号吴王美人半醉,风动荷花水殿香，姑苏台上宴吴王。西施醉舞娇无力，笑倚东窗白玉床。
李嘉祐,自常州还江阴途中作,处处空篱落，江村不忍看。无人花色惨，多雨鸟声寒。黄霸初临郡，陶潜未罢官。乘春务征伐，谁肯问凋残。
孟浩然,适越留别谯县张主簿、申屠少府,朝乘汴河流，夕次谯县界。幸值西风吹，得与故人会。君学梅福隐，余从伯鸾迈。别后能相思，浮云在吴会。
杜甫,数陪李梓州泛江，有女乐在诸舫，戏为艳曲二首赠李,上客回空骑，佳人满近船。江清歌扇底，野旷舞衣前。玉袖凌风并，金壶隐浪偏。竞将明媚色，偷眼艳阳天。白日移歌袖，清霄近笛床。翠眉萦度曲，云鬓俨分行。立马千山暮，回舟一水香。使君自有妇，莫学野鸳鸯。
岑参,送蜀郡李掾,饮酒俱未醉，一言聊赠君。功曹善为政，明主还应闻。夜宿剑门月，朝行巴水云。江城菊花发，满道香氛氲。
唐求,马嵬感事,冷气生深殿，狼星渡远关。九城鼙鼓内，千骑道途间。凤髻随秋草，鸾舆入暮山。恨多留不得，悲泪满龙颜。
灵一,留别忠州故人（一作惟审诗）,一身无定处，万里独销魂。芳草迷归路，春流滴泪痕。几时休旅食，何夜宿江村。欲识相思苦，空山啼暮猿。
陆龟蒙,送宣武从事越中按狱,晓看呈使范，知欲敕星轺。水国难驱传，山城便倚桡。秉筹先独立，持法称高标。旌旆临危堞，金丝发丽谯。别愁当翠巘，冤望隔风潮。木落孤帆迥，江寒叠鼓飘。客鸿吴岛尽，残雪剡汀消。坐想休秦狱，春应到柳条。
钱起,宿远上人兰若,香花闭一林，真士此看心。行道白云近，燃灯翠壁深。梵筵清水月，禅坐冷山阴。更说东溪好，明朝乘兴寻。
NA,郢州人歌,父母育我田使君，精神为人上天闻。田中致雨山出云，但愿常在不患贫。
崔曙,九日登望仙台，呈刘明府容,汉文皇帝有高台，此日登临曙色开。三晋云山皆北向，二陵风雨自东来。关门令尹谁能识，河上仙翁去不回。且欲近寻彭泽宰，陶然共醉菊花杯。
刘禹锡,分司东都蒙襄阳李司徒相公书问因以奉寄,早忝金马客，晚为商洛翁。知名四海内，多病一生中。举世往还尽，何人心事同。几时登岘首，恃旧揖三公。
杜甫,叹庭前甘菊花,檐前甘菊移时晚，青蕊重阳不堪摘。明日萧条醉尽醒，残花烂熳开何益。篱边野外多众芳，采撷细琐升中堂。念兹空长大枝叶，结根失所缠风霜。
张说,和张监观赦,日御临双阙，天街俨百神。雷兹作解气，岁复建寅春。喜候开星驿，欢声发市人。金环能作赋，来入管弦声。
鲍溶,辞辇行,汉家代久淳风薄，帝重微行极荒乐。青娥三千奉一人，班女不以色事君。朝停玉辇诏同载，三十六宫皆眄睐。不惊六马缓天仪，从容鸣环前致辞。君恩如海深难竭，妾命如丝轻易绝。愿陪阿母同小星，敢使太阳齐万物。周末幽王不可宗，妾闻上圣遗休风。五更三老侍白日，八十一女居深宫。愿将辇内有馀席，回赐忠臣妾恩泽。一时节义动贤君，千年名姓香氛氲，渐台水死何伤闻。
李绅,红蕉花,红蕉花样炎方识，瘴水溪边色最深。叶满丛深殷似火，不唯烧眼更烧心。
皮日休,酒病偶作,郁林步障昼遮明，一炷浓香养病酲。何事晚来还欲饮，隔墙闻卖蛤蜊声。
崔颢,岐王席观妓（一作卢女曲）,二月春来半，宫中日渐长。柳垂金屋暖，花发玉楼香。拂匣先临镜，调笙更炙簧。还将歌舞态，只拟奉君王。
杨巨源,山中主人,十里青山有一家，翠屏深处更添霞。若为说得溪中事，锦石和烟四面花。
王维,待储光羲不至,重门朝已启，起坐听车声。要欲闻清佩，方将出户迎。晚钟鸣上苑，疏雨过春城。了自不相顾，临堂空复情。
杜牧,题水西寺,三日去还住，一生焉再游。含情碧溪水，重上粲公楼。
白居易,西河雨夜送客,云黑雨翛翛，江昏水暗流。有风催解缆，无月伴登楼。酒罢无多兴，帆开不少留。唯看一点火，遥认是行舟。
胡曾,咏史诗·泸水,五月驱兵入不毛，月明泸水瘴烟高。誓将雄略酬三顾，岂惮征蛮七纵劳。
吉师老,放猿,放尔千山万水身，野泉晴树好为邻。啼时莫近潇湘岸，明月孤舟有旅人。
鲍溶,窃览都官李郎中和李舍人益酬张舍人弘静…闻雅琴见寄,朝草天子奏，夜语思忧琴。因声含香气，其韵流水音。仙乐朱凤意，灵芝紫鸾心。翻然远求友，岂独双归林。松吹暑中冷，星花池上深。倘俾有声乐，请以丝和金。
铁铫,邢君才旧宅三怪诗,昔日炎炎徒自知，今无烽灶欲何为。可怜国柄全无用，曾见家人下第时。
戴叔伦,关山月二首,月出照关山，秋风人未还。清光无远近，乡泪半书间。一雁过连营，繁霜覆古城。胡笳在何处，半夜起边声。
颜真卿,五言夜集联句,寒花护月色，坠叶占风音。兹夕无尘虑，高云共片心。
皎然,早春书怀寄李少府仲宣,早年初问法，因悟目中花。忽值胡雏起，芟夷若乱麻。脱身投彼岸，吊影念生涯。迹与空门合，心将世路赊。东田已芜没，南涧益伤嗟。崇替惊人事，凋残感物华。知君过我里，惆怅旧烟霞。
钱起,归义寺题震上人壁（寺即神尧皇帝读书之所）,入谷逢雨花，香绿引幽步。招提饶泉石，万转同一趣。向背森碧峰，浅深罗古树。尧皇未登极，此地曾隐雾。秘谶得神谋，因高思虎踞。太阳忽临照，物象俄光煦。梵王宫始开，长者金先布。白水入禅境，砀山通觉路。往往无心云，犹起潜龙处。仍闻七祖后，佛子继调御。溪鸟投慧灯，山蝉饱甘露。不作解缨客，宁知舍筏喻。身世已悟空，归途复何去。
李端,江上喜逢司空文明,秦人江上见，握手泪沾巾。落日见秋草，暮年逢故人。非夫长作客，多病浅谋身。台阁旧亲友，谁曾见苦辛。
刘禹锡,吕八见寄郡内书怀因而戏和,文苑振金声，循良冠百城。不知今史氏，何处列君名。
段成式,和张希复咏宣律和尚袈裟,南山披时寒夜中，一角不动毗岚风。何人见此生惭愧，断续犹应护得龙。
贯休,寄匡山大愿和尚,一听玄音下竹亭，却思窗雪与囊萤。只将清净酬恩德，敢信文章有性灵。梦历山床闻鹤语，吟思海月上沙汀。不堪回首沧江上，万仞庐峰在杳冥。
沈佺期,送金城公主适西蕃应制,金榜扶丹掖，银河属紫阍。那堪将凤女，还以嫁乌孙。玉就歌中怨，珠辞掌上恩。西戎非我匹，明主至公存。
雍裕之,题蒲葵扇,倾心曾向日，在手幸摇风。羡尔逢提握，知名自谢公。
杜荀鹤,闲居即事,形觉清羸道觉肥，竹门前径静相宜。一壶村酒无求处，数朵庭花见落时。章句偶为前辈许，话言多被俗人疑。一枝仙桂如攀得，只此山前是老期。
白居易,镜换杯,欲将珠匣青铜镜，换取金尊白玉卮。镜里老来无避处，尊前愁至有消时。茶能散闷为功浅，萱纵忘忧得力迟。不似杜康神用速，十分一盏便开眉。
李端,宿荐福寺东池有怀故园因寄元校书,暮雨风吹尽，东池一夜凉。伏流回弱荇，明月入垂杨。石竹闲开碧，蔷薇暗吐黄。倚琴看鹤舞，摇扇引桐香。旧笋方辞箨，新莲未满房。林幽花晚发，地远草先长。抚枕愁华鬓，凭栏想故乡。露馀清汉直，云卷白榆行。惊鹊仍依树，游鱼不过梁。系舟偏忆戴，炊黍愿期张。末路还思借，前恩讵敢忘。从来叔夜懒，非是接舆狂。众病婴公干，群忧集孝璋。惭将多误曲，今日献周郎。
李白,赠崔司户文昆季,双珠出海底，俱是连城珍。明月两特达，馀辉傍照人。英声振名都，高价动殊邻。岂伊箕山故，特以风期亲。惟昔不自媒，担簦西入秦。攀龙九天上，忝列岁星臣。布衣侍丹墀，密勿草丝纶。才微惠渥重，谗巧生缁磷。一去已十载，今来复盈旬。清霜入晓鬓，白露生衣巾。侧见绿水亭，开门列华茵。千金散义士，四坐无凡宾。欲折月中桂，持为寒者薪。路傍已窃笑，天路将何因。垂恩倘丘山，报德有微身。
李山甫,自叹拙,自怜心计拙，欲语更悲辛。世乱僮欺主，年衰鬼弄人。镜中颜欲老，江上业长贫。不是刘公乐，何由变此身。
慕容垂,冢上答太宗,我昔胜君昔，君今胜我今。荣华各异代，何用苦追寻。
窦裕,洋州馆夜吟,门依楚水岸，身寄洋州馆。望月独相思，尘襟泪痕满。
徐夤,忆潼关,洞壑双扉入到初，似从深阱睹高墟。天开白日临军国，山夹黄河护帝居。隋炀远游宜不反，奉春长策竟何如。须知皇汉能扃鐍，延得年过四百馀。
韦应物,易言,洪炉炽炭燎一毛，大鼎炊汤沃残雪。疾影随形不觉至，千钧引缕不知绝。未若同心言，一言和同解千结。
刘禹锡,题欹器图,秦国功成思税驾，晋臣名遂叹危机。无因上蔡牵黄犬，愿作丹徒一布衣。
李白,春日归山，寄孟浩然,朱绂遗尘境，青山谒梵筵。金绳开觉路，宝筏度迷川。岭树攒飞栱，岩花覆谷泉。塔形标海月，楼势出江烟。香气三天下，钟声万壑连。荷秋珠已满，松密盖初圆。鸟聚疑闻法，龙参若护禅。愧非流水韵，叨入伯牙弦。
周繇,公子行,青山薄薄漏春风，日暮鸣鞭柳影中。回望玉楼人不见，酒旗深处勒花骢。
雍陶,再下第将归荆楚上白舍人,穷通应计一时间，今日甘从刖足还。长倚玉人心自醉，不辞归去哭荆山。
李白,杂曲歌辞·宫中行乐词,小小生金屋，盈盈在紫微。山花插宝髻，石竹绣罗衣。每出深宫里，常随步辇归。只愁歌舞散，化作彩云飞。柳色黄金嫩，梨花白雪香。玉楼巢翡翠，金殿锁鸳鸯。选妓随雕辇，徵歌出洞房。宫中谁第一，飞燕在昭阳。卢橘为秦树，蒲萄出汉宫。烟花宜落日，丝管醉春风。笛奏龙鸣水，箫吟凤下空。君王多乐事，何必向回中。玉树春归日，金宫乐事多。后庭朝未入，轻辇夜相过。笑出花间语，娇来烛下歌。莫教明月去，留著醉姮娥。绣户香风暖，纱窗曙色新。宫花争笑日，池草暗生春。绿树闻歌鸟，青楼见舞人。昭阳桃李月，罗绮自相亲。今日明光里，还须结伴游。春风开紫殿，天乐下珠楼。艳舞全知巧，娇歌半欲羞。更怜花月夜，宫女笑藏钩。寒雪梅中尽，春风柳上归。宫莺娇欲醉，檐燕语还飞。迟日明歌席，新花艳舞衣。晚来移彩仗，行乐泥光辉。水绿南薰殿，花红北阙楼。莺歌闻太液，凤吹绕瀛洲。素女鸣珠佩，天人弄彩球。今朝风日好，宜入未央游。
司空曙,留卢秦卿（一作郎士元诗）,知有前期在，难分此夜中。无将故人酒，不及石尤风。
许浑,游维山新兴寺，宿石屏村谢叟家,晚过石屏村，村长日渐曛。僧归下岭见，人语隔溪闻。谷响寒耕雪，山明夜烧云。家家扣铜鼓，欲赛鲁将军。
徐昌图,河传,秋光满目，风清露白，莲红水绿。何处梦回，弄珠拾翠盈盈，倚阑桡，眉黛蹙。采莲调稳，吴侣声相续，倚棹吴江曲。鹭起暮天，几双交颈鸳鸯，入芦花深处宿。
孟郊,春夜忆萧子真,半夜不成寐，灯尽又无月。独向阶前立，子规啼不歇。况我有金兰，忽尔为胡越。争得明镜中，久长无白发。
张说,南中送北使二首,传闻合蒲叶，曾向洛阳飞。何日南风至，还随北使归。红颜渡岭歇，白首对秋衰。高歌何由见，层堂不可违。谁怜炎海曲，泪尽血沾衣。待罪居重译，穷愁暮雨秋。山临鬼门路，城绕瘴江流。人事今如此，生涯尚可求。逢君入乡县，传我念京周。别恨归途远，离言暮景遒。夷歌翻下泪，芦酒未消愁。闻有胡兵急，深怀汉国羞。和亲先是诈，款塞果为雠。释系应分爵，蠲徒几复侯。廉颇诚未老，孙叔且无谋。若道冯唐事，皇恩尚可收。
韦应物,棕榈蝇拂歌,棕榈为拂登君席，青蝇掩乱飞四壁。文如轻罗散如发，马尾牦牛不能絜。柄出湘江之竹碧玉寒，上有纤罗萦缕寻未绝。左挥右洒繁暑清，孤松一枝风有声。丽人纨素可怜色，安能点白还为黑。
韩愈,落叶送陈羽,落叶不更息，断蓬无复归。飘飖终自异，邂逅暂相依。悄悄深夜语，悠悠寒月辉。谁云少年别，流泪各沾衣。
曹松,贻住山僧,罢讲巡岩坞，无穷得野情。腊高犹伴鹿，夏满不归城。云朵缘崖发，峰阴截水清。自然双洗耳，唯任白毫生。
无名氏,晨光动翠华,早朝开紫殿，佳气逐清晨。北阙华旌在，东方曙景新。影连香雾合，光媚庆云频。鸟羽飘初定，龙文照转真。直疑冠佩入，长爱冕旒亲。摇动祥云里，朝朝映侍臣。
武三思,仙鹤篇,白鹤乘空何处飞，青田紫盖本相依。缑山七月虽长去，辽水千年会忆归。缑山杳杳翔寥廓，辽水累累叹城郭。经随羽客步丹丘，曾逐仙人游碧落。迢迢碧落断氛埃，霞堂云阁几重开。欲寻东海黄金灶，仍向西山白玉台。九皋独唳方清切，五里惊群俄断绝。月下分行似度云，风前飏影疑回雪。风前月下路漫漫，水宿云翔去几般。宛转能倾吴国市，裴回巧拂汉皇坛。琴中作曲从来易，鼓里传声有甚难。夜夜恒飞银汉曲，朝朝常饮玉池澜。别有闻箫出紫烟，还如化履上青天。霜毛忽控三神下，玉羽俄看二客旋。燕雀终迷横海志，蜉蝣岂识在阴年。莫言一举轻千里，为与三山送九仙。
李隆基,千秋节赐群臣镜,瑞露垂花绶，寒冰澈宝轮。对兹台上月，聊以庆佳辰。
刘禹锡,秋中暑退赠乐天,暑服宜秋著，清琴入夜弹。人情皆向菊，风意欲摧兰。岁稔贫心泰，天凉病体安。相逢取次第，却甚少年欢。
白居易,及第后归觐，留别诸同年,十年常苦学，一上谬成名。擢第未为贵，贺亲方始荣。时辈六七人，送我出帝城。轩车动行色，丝管举离声。得意减别恨，半酣轻远程。翩翩马蹄疾，春日归乡情。
李益,送客归振武,骏马事轻车，军行万里沙。胡山通嗢落，汉节绕浑邪。桂满天西月，芦吹塞北笳。别离俱报主，路极不为赊。
秦韬玉,送友人罢举授南陵令,共言愁是酌离杯，况值弦歌枉大才。献赋未为龙化去，除书犹喜凤衔来。花明驿路燕脂暖，山入江亭罨画开。莫把新诗题别处，谢家临水有池台。
顾夐,更漏子,旧欢娱，新怅望，拥鼻含嚬楼上。浓柳翠，晚霞微，江鸥接翼飞。帘半卷，屏斜掩，远岫参差迷眼。歌满耳，酒盈尊，前非不要论。
李德裕,春暮思平泉杂咏二十首·东谿,近蓄东谿水，悠悠起渌波。彩鸳留不去，芳草日应多。夹岸生奇筱，缘岩覆女萝。兰桡思无限，为感濯缨歌。
杜甫,自阆州领妻子却赴蜀山行三首,汩汩避群盗，悠悠经十年。不成向南国，复作游西川。物役水虚照，魂伤山寂然。我生无倚著，尽室畏途边。长林偃风色，回复意犹迷。衫裛翠微润，马衔青草嘶。栈悬斜避石，桥断却寻溪。何日干戈尽，飘飘愧老妻。行色递隐见，人烟时有无。仆夫穿竹语，稚子入云呼。转石惊魑魅，抨弓落狖鼯。真供一笑乐，似欲慰穷途。
贯休,怀周朴、张为,二子无消息，多应各自耕。巴江思杜甫，漳水忆刘桢。白发应全白，生涯作么生。寄书多不达，空念重行行。
崔橹,春日即事,一百五日又欲来，梨花梅花参差开。行人自笑不归去，瘦马独吟真可哀。杏酪渐香邻舍粥，榆烟将变旧炉灰。画桥春暖清歌夜，肯信愁肠日九回。
管雄甫,戛玉有馀声,戛玉音难尽，凝人思转清。依稀流户牖，仿佛在檐楹。更逐松风起，还将涧水并。乐中和旧曲，天际转馀声。漂渺浮烟远，温柔入耳轻。想如君子佩，时得上堂鸣。
李涉,题宣化寺道光上人居,二十年前不系身，草堂曾与雪为邻。常思和尚当时语，衣钵留将与此人。
宋鼎,赠张丞相,汉上登飞幰，荆南历旧居。已尝临砌橘，更睹跃池鱼。盛德继微渺，深衷能卷舒。义申蓬阁际，情切庙堂初。郡挹文章美，人怀燮理馀。皇恩傥照亮，岂厌承明庐。
方干,赠上虞胡少府百篇,求仙不在炼金丹，轻举由来别有门。日晷未移三十刻，风骚已及四千言。宏才尚遣居卑位，公道何曾雪至冤。敛板尘中无恨色，应缘利禄副晨昏。
白居易,商山路有感,万里路长在，六年身始归。所经多旧馆，大半主人非。
张蠙,宴驸马宅,牙香禁乐镇相携，日日君恩降紫泥。红药院深人半醉，绿杨门掩马频嘶。座中古物多仙意，壁上新诗有御题。别向庭芜寘吟石，不教宫妓踏成蹊。
岑参,故河南尹岐国公赠工部尚书苏公挽歌二首,河尹恩荣旧，尚书宠赠新。一门传画戟，几世驾朱轮。夜色何时晓，泉台不复春。唯馀朝服在，金印已生尘。白日扃泉户，青春掩夜台。旧堂阶草长，空院砌花开。山晚铭旌去，郊寒骑吹回。三川难可见，应惜庾公才。
武元衡,西亭题壁寄中书李相公（一作寄上中书李相公）,昏旦倦兴寝，端忧力尚微。廉颇不觉老，蘧瑗始知非。授钺虚三顾，持衡旷万机。空馀蝴蝶梦，迢递故山归。
陆龟蒙,双声溪上思,溪空唯容云，木密不陨雨。迎渔隐映间，安问讴雅橹。
王建,寄分司张郎中,一别京华年岁久，卷中多见岭南诗。声名已压众人上，愁思未平双鬓知。江郡迁移犹远地，仙官荣宠是分司。青天白日当头上，会有求闲不得时。
张说,奉和圣制赐崔日知往潞州应制,圣情留曩镇，佳气翊兴王。增戟雄都府，高车转太常。川横八练阔，山带五龙长。连帅初恩命，天人旧纪纲。饯涂飞御藻，阖境自生光。明主征循吏，何年下凤凰。
皇甫冉,和袁郎中破贼后经剡中山水,武库分帷幄，儒衣事鼓鼙。兵连越徼外，寇尽海门西。节比全疏勒，功当雪会稽。旌旗回剡岭，士马濯耶溪。受律梅初发，班师草未齐。行看佩金印，岂得访丹梯。
项斯,题令狐处士溪居,白发已过半，无心离此溪。病尝山药遍，贫起草堂低。为月窗从破，因诗壁重泥。近来常夜坐，寂寞与僧齐。
张仲素,玉绳低建章,迢迢玉绳下，芒彩正阑干。稍复临鳷鹊，方疑近露寒。微明连粉堞，的皪映仙盘。横接河流照，低将夜色残。天榆随影没，宫树与光攒。遐想西垣客，长吟欲罢难。
齐己,寄镜湖方干处士（一作寄方干处士鉴湖旧居）,贺监旧山川，空来近百年。闻君与琴鹤，终日在渔船。岛露深秋石，湖澄半夜天。云门几回去，题遍好林泉。
贯休,怀香炉峰道人,常思峰顶叟，石窟土为床。日日先见日，烟霞多异香。冥心同槁木，扫雪带微阳。终必相寻去，斯人不可忘。
蒋涣,途次维扬望京口寄白下诸公,北望情何限，南行路转深。晚帆低荻叶，寒日下枫林。云白兰陵渚，烟青建业岑。江天秋向尽，无处不伤心。
徐铉,宣威苗将军贬官后重经故宅,蒋山南望近西坊，亭馆依然锁院墙。天子未尝过细柳，将军寻已戍敦煌。欹倾怪石山无色，零落圆荷水不香。为将为儒皆寂寞，门前愁杀马中郎。
许浑,陪郑史君泛舟晚归,南郭望归处，郡楼高卷帘。平桥低皂盖，曲岸转彤襜。江晚笙歌促，山晴鼓角严。羊公莫先醉，清晓月纤纤。
李中,献徐舍人,清名喧四海，何止并南金。奥学群英伏，多才万乘钦。秩参金殿峻，步历紫微深。顾问承中旨，丝纶演帝心。褒雄饶义路，贾马避词林。下直无他事，开门对远岑。轩窗来晚吹，池沼歇秋霖。藓点生棋石，茶烟过竹阴。希夷元已达，躁竞岂能侵。羽客闲陪饮，诗人伴静吟。自惭为滞物，多幸辱虚襟。此日重遭遇，心期出陆沈。
张说,五君咏五首·郭代公元振,代公举鹏翼，悬飞摩海雾。志康天地屯，适与云雷遇。兴丧一言决，安危万心注。大勋书王府，舛命沦江路。势倾北夏门，哀靡东平树。
罗隐,东归别常修,六载辛勤九陌中，却寻归路五湖东。名惭桂苑一枝绿，鲙忆松江两箸红。浮世到头须适性，男儿何必尽成功。唯惭鲍叔深知我，他日蒲帆百尺风。
韦庄,旧居,芳草又芳草，故人杨子家。青云容易散，白日等闲斜。皓质留残雪，香魂逐断霞。不知何处笛，一夜叫梅花。
吕岩,哭陈先生,天网恢恢万象疏，一身亲到华山区。寒云去后留残月，春雪来时问太虚。六洞真人归紫府，千年鸾鹤老苍梧。自从遗却先生后，南北东西少丈夫。
皎然,奉和薛员外谊赠汤评事衡反招隐之迹兼见寄十二韵,喜友称高儒，旷怀美无度。近为东田诱，遂耽西山趣。庭有介隐心，得无云泉误。府公中司贵，频贻咫尺素。郡佐仙省高，亦赠琼瑶句。诮兹长往志，纡彼独游步。禅子方外期，梦想山中路。艰难亲稼穑，晨夕苦烟雾。曷若孟尝门，日荣国士遇。铿锵聆绮瑟，攀折迩琼树。幽践随鹿麋，久期怨蟾兔。情同不系舟，有迹道所恶。
李德裕,首夏清景想望山居,嘉树阴初合，山中赏更新。禽言未知夏，兰径尚馀春。散满萝垂带，扶疏桂长轮。丹青写不尽，宵梦叹非真。累榭空留月，虚舟若待人。何时倚兰棹，相与掇汀蘋。
罗隐,经耒阳杜工部墓,紫菊馨香覆楚醪，奠君江畔雨萧骚。旅魂自是才相累，闲骨何妨冢更高。騄骥丧来空蹇蹶，芝兰衰后长蓬蒿。屈原宋玉邻君处，几驾青螭缓郁陶。
NA,郊庙歌辞·太清宫乐章·第三奏,元符传紫极，宝祚启高真。道德先垂裕，冲和已化淳。人风齐太古，天瑞叶惟新。仙乐清都上，长明交泰辰。
孟郊,桐庐山中赠李明府,静境无浊氛，清雨零碧云。千山不隐响，一叶动亦闻。即此佳志士，精微谁相群。欲识楚章句，袖中兰茝薰。
周昙,唐虞门·舜妃,苍梧一望隔重云，帝子悲寻不记春。何事泪痕偏在竹，贞姿应念节高人。
李颀,篱笋,东园长新笋，映日复穿篱。迸出依青嶂，攒生伴绿池。色因林向背，行逐地高卑。但恐春将老，青青独尔为。
孟郊,冬日,老人行人事，百一不及周。冻马四蹄吃，陟卓难自收。短景仄飞过，午光不上头。少壮日与辉，衰老日与愁。日愁疑在日，岁箭迸如雠。万事有何味，一生虚自囚。不知文字利，到死空遨游。
皮日休,奉酬崔璐进士见寄次韵,伊余幼且贱，所禀自以殊。弱岁谬知道，有心匡皇符。意超海上鹰，运跼辕下驹。纵性作古文，所为皆自如。但恐才格劣，敢夸词彩敷。句句考事实，篇篇穷玄虚。谁能变羊质，竞不获骊珠。粤有造化手，曾开天地炉。文章邺下秀，气貌淹中儒。展我此志业，期君持中枢。苍生眼穿望，勿作磻谿谟。
戴叔伦,广陵送赵主簿自蜀归绛州宁觐,将归汾水上，远省锦城来。已泛西江尽，仍随北雁回。暮云征马速，晓月故关开。渐向庭闱近，留君醉一杯。
李洞,宿凤翔天柱寺穷易玄上人房,天柱暮相逢，吟思天柱峰。墨研青露月，茶吸白云钟。卧语身粘藓，行禅顶拂松。探玄为一决，明日去临邛。
李贺,三月过行宫,渠水红繁拥御墙，风娇小叶学娥妆。垂帘几度青春老，堪锁千年白日长。
张隐,万寿寺歌词,位乖燮理致伤残，四面墙匡不忍看。正是花时堪下泪，相公何必更追欢。
杜甫,严氏溪放歌行（溪在阆州东百馀里）,天下甲马未尽销，岂免沟壑常漂漂。剑南岁月不可度，边头公卿仍独骄。费心姑息是一役，肥肉大酒徒相要。呜呼古人已粪土，独觉志士甘渔樵。况我飘转无定所，终日戚戚忍羁旅。秋宿霜溪素月高，喜得与子长夜语。东游西还力实倦，从此将身更何许。知子松根长茯苓，迟暮有意来同煮。
白居易,冯阁老处见与严郎中酬和诗，因戏赠绝句,乍来天上宜清净，不用回头望故山。纵有旧游君莫忆，尘心起即堕人间。
张九龄,城南隅山池春中田袁二公盛称其美夏首获赏果…故有此咏,忆昨闻佳境，驾言寻昔蹊。非惟初物变，亦与旧游暌。幽渚为君说，清晨即我携。途深独睥睨，历险共攀跻。林笋苞青箨，津杨委绿荑。荷香初出浦，草色复缘堤。乐处将鸥狎，谭端用马齐。且言临海郡，兼话武陵溪。异壤风烟绝，空山岩径迷。如何际朝野，从此待金闺。
白居易,春送卢秀才下第游太原谒严尚书,未将时会合，且与俗浮沉。鸿养青冥翮，蛟潜云雨心。烟郊春别远，风碛暮程深。墨客投何处，并州旧翰林。
赵嘏,将发循州社日于所居馆宴送,浪花如雪叠江风，社过高秋万恨中。明日便随江燕去，依依俱是故巢空。
许彬,府试莱城晴日望三山,不易识蓬瀛，凭高望有程。盘根出巨浸，远色到孤城。隐隐排云峻，层层就日明。净收残霭尽，浮动嫩岚轻。纵目徒多暇，驰心累发诚。从容更何往，此路彻三清。
张说,岳州赠广平公宋大夫,亚相本时英，归来复国桢。朝推长孺直，野慕隐之清。传节还闽嶂，皇华入汉京。宁思江上老，岁晏独无成。
皇甫曾,酬窦拾遗秋日见呈（时此公自江阴令除谏官）,孤城永巷时相见，衰柳闲门日半斜。欲送近臣朝魏阙，犹怜残菊在陶家。
岑参,宿关西客舍寄东山严、许二山人时天宝初…见有高道举征,云送关西雨，风传渭北秋。孤灯然客梦，寒杵捣乡愁。滩上思严子，山中忆许由。苍生今有望，飞诏下林丘。
陆贞洞,和三乡诗（会昌时有女子题诗三乡驿和者十人）,惆怅残花怨暮春，孤鸾舞镜倍伤神。清词好个干人事，疑是文姬第二身。
白居易,酬舒三员外见赠长句,自请假来多少日，五旬光景似须臾。已判到老为狂客，不分当春作病夫。杨柳花飘新白雪，樱桃子缀小红珠。头风不敢多多饮，能酌三分相劝无。
于武陵,寄友人,长安清渭东，游子迹重重。此去红尘路，难寻君马踪。昔时轻一别，渐老贵相逢。应恋嵩阳住，嵩阳饶古松。
张籍,和裴司空即事通简旧僚,肃肃上台坐，四方皆仰风。当朝奉明政，早日立元功。独对赤墀下，密宣黄阁中。犹闻动高韵，思与旧僚同。
耿湋,夏日寄东溪隐者,日华浮野水，草色合遥空。处处山依旧，年年事不同。闲田孤垒外，暑雨片云中。惆怅多尘累，无由访钓翁。
释泚,北原别业,野外车骑绝，古村桑柘阴。流莺出谷静，春草闭门深。学稼农为业，忘情道作心。因知上皇日，凿井在灵林。
刘禹锡,南中书来,君书问风俗，此地接炎州。淫祀多青鬼，居人少白头。旅情偏在夜，乡思岂唯秋。每羡朝宗水，门前尽日流。
高適,别张少府,归客留不住，朝云纵复横。马头向春草，斗柄临高城。嗟我久离别，羡君看弟兄。归心更难道，回首一伤情。
王初,延平天庆观,剑化江边绿构新，层台不染玉梯尘。千章隐篆标龙简，一曲空歌降凤钧。岚气湿衣云叶晚，天香飘户月枝春。盟经早晚闻仙语，学种三芝伴羽人。
顾况,黄菊湾,时菊凝晓露，露华滴秋湾。仙人酿酒熟，醉里飞空山。
薛能,横吹曲辞·长安道,汲汲复营营，东西连两京。关繻古若在，山岳累应成。各自有身事，不相知姓名。交驰喧众类，分散入重城。此路去无尽，万方人始生。空馀片言苦，来往觅刘桢。
司空曙,松下雪,不随晴野尽，独向深松积。落照入寒光，偏能伴幽寂。
张籍,答刘竞,刘君久被时抛掷，老向城中作选人。昨日街西相近住，每来存问老夫身。
周昙,春秋战国门·文公,灭虢吞虞未息兵，柔秦败楚霸威成。文公徒欲三强服，分晋元来是六卿。
杜甫,塞芦子（芦子关属夏州，北去塞门镇一十八里）,五城何迢迢，迢迢隔河水。边兵尽东征，城内空荆杞。思明割怀卫，秀岩西未已。回略大荒来，崤函盖虚尔。延州秦北户，关防犹可倚。焉得一万人，疾驱塞芦子。岐有薛大夫，旁制山贼起。近闻昆戎徒，为退三百里。芦关扼两寇，深意实在此。谁能叫帝阍，胡行速如鬼。
常建,空灵山应田叟,湖南无村落，山舍多黄茆。淳朴如太古，其人居鸟巢。牧童唱巴歌，野老亦献嘲。泊舟问溪口，言语皆哑咬。土俗不尚农，岂暇论肥硗。莫徭射禽兽，浮客烹鱼鲛。余亦罘罝人，获麋今尚苞。敬君中国来，愿以充其庖。日入闻虎斗，空山满咆哮。怀人虽共安，异域终难交。白水可洗心，采薇可为肴。曳策背落日，江风鸣梢梢。
张彪,敕移橘栽,南橘北为枳，古来岂虚言。徙植期不变，阴阳感君恩。枝条皆宛然，本土封其根。及时望栽种，万里绕花园。滋味岂圣心，实以忧黎元。暂劳致力重，永感贡献烦。是嗟草木类，禀异于乾坤。愿为王母桃，千岁奉至尊。
贾岛,寄山友长孙栖峤,此时气萧飒，琴院可应关。鹤似君无事，风吹雨遍山。松生青石上，泉落白云间。有径连高顶，心期相与还。
顾况,山径柳（以下十四首一作临平坞杂题）,宛转若游丝，浅深栽绿崦。年年立春后，即被啼莺占。
罗隐,别池阳所居,黄尘初起此留连，火耨刀耕六七年。雨夜老农伤水旱，雪晴渔父共舟船。已悲世乱身须去，肯愧途危迹屡迁。却是九华山有意，列行相送到江边。
王勃,麻平晚行,百年怀土望，千里倦游情。高低寻戍道，远近听泉声。涧叶才分色，山花不辨名。羁心何处尽，风急暮猿清。
杜牧,寄扬州韩绰判官,青山隐隐水迢迢，秋尽江南草木凋。二十四桥明月夜，玉人何处教吹箫。
王维,投道一师兰若宿,一公栖太白，高顶出风烟。梵流诸壑遍，花雨一峰偏。迹为无心隐，名因立教传。鸟来远语法，客去更安禅。昼涉松路尽，暮投兰若边。洞房隐深竹，清夜闻遥泉。向是云霞里，今成枕席前。岂唯暂留宿，服事将穷年。
李颀,送刘主簿归金坛,与子十年旧，其如离别何。宦游邻故国，归梦是沧波。京口青山远，金陵芳草多。云帆晓容裔，江日昼清和。县郭舟人饮，津亭渔者歌。茅山有仙洞，羡尔再经过。
刘沧,题秦女楼,珠翠香销鸳瓦堕，神仙曾向此中游。青楼月色桂花冷，碧落箫声云叶愁。杳杳蓬莱人不见，苍苍苔藓路空留。一从凤去千年后，迢递岐山水石秋。
许浑,途经秦始皇墓,龙盘虎踞树层层，势入浮云亦是崩。一种青山秋草里，路人唯拜汉文陵。
刘方平,乌栖曲二首,蛾眉曼脸倾城国，鸣环动佩新相识。银汉斜临白玉堂，芙蓉行障掩灯光。画舸双艚锦为缆，芙蓉花发莲叶暗。门前月色映横塘，感郎中夜度潇湘。
李峤,鹿,涿鹿闻中冀，秦原辟帝畿。柰花开旧苑，萍叶蔼前诗。道士乘仙日，先生折角时。方怀丈夫志，抗首别心期。
齐己,静坐,日日只腾腾，心机何以兴。诗魔苦不利，禅寂颇相应。砚满尘埃点，衣多坐卧棱。如斯自消息，合是个闲僧。
韦应物,寄大梁诸友,分竹守南谯，弭节过梁池。雄都众君子，出饯拥河湄。燕谑始云洽，方舟已解维。一为风水便，但见山川驰。昨日次睢阳，今夕宿符离。云树怆重叠，烟波念还期。相敦在勤事，海内方劳师。
施肩吾,赠凌仙姥,阿母从天降几时，前朝惟有汉皇知。仙桃不啻三回熟，饱见东方一小儿。
孟浩然,大堤行寄万七,大堤行乐处，车马相驰突。岁岁春草生，踏青二三月。王孙挟珠弹，游女矜罗袜。携手今莫同，江花为谁发。
于鹄,题宇文裔山寺读书院,读书林下寺，不出动经年。草阁连僧院，山厨共石泉。云庭无履迹，龛壁有灯烟。年少今头白，删诗到几篇。
钱起,送严士良侍奉詹事南游,疏傅独知止，曾参善爱亲。江山侍行迈，长幼出嚣尘。握手想千古，此心能几人。风光满长陌，草色傍征轮。日夕望荆楚，莺鸣芳杜新。渔烟月下浅，花屿水中春。点翰遥相忆，含情向白蘋。
李中,冬日书怀寄惟真大师,自别吾师后，风骚道甚孤。雪霜侵鬓发，音信隔江湖。扰扰悲时世，悠悠役梦途。向公期尽节，多病怕倾壶。贱迹虽惭滞，幽情忍使辜。诗成天外句，棋覆夜中图。落壁灯花碎，飘窗雪片粗。煮茶烧栗兴，早晚复围炉。
白居易,洛阳春赠刘李二宾客（齐梁格）,水南冠盖地，城东桃李园。雪消洛阳堰，春入永通门。淑景方霭霭，游人稍喧喧。年丰酒浆贱，日晏歌吹繁。中有老朝客，华发映朱轩。从容三两人，藉草开一尊。尊前春可惜，身外事勿论。明日期何处，杏花游赵村。
张祜,送王昌涉侍御,十里指东平，军前首出征。诸侯青服旧，御史紫衣荣。入陈枭心死，分围虎力生。画时安楚塞，刻日下齐城。号令朝移幕，偷踪夜斫营。云梯曾险上，地道惯深行。举旆招降将，投戈趁败兵。自惭居虏者，当此立功名。
张乔,青鸟泉,只此沉仙翼，瑶池似不遥。有声悬翠壁，无势下丹霄。净濑烟霞古，寒原草木凋。山河几更变，幽咽到唐朝。
李冶,感兴,朝云暮雨镇相随，去雁来人有返期。玉枕只知长下泪，银灯空照不眠时。仰看明月翻含意，俯眄流波欲寄词。却忆初闻凤楼曲，教人寂寞复相思。
罗隐,郑州献卢舍人（时本官王令公收复两京后）,海槎闲暇阆风轻，不是安流不肯行。鸡省露浓汤饼熟，凤池烟暖诏书成。渔筹已合光儒梦，尧印何妨且治兵。会待两都收复后，右图仪表左题名。
李端,题觉公新兰若,头白禅师何处还，独开兰若树林间。鬼因巫祝传移社，神见天人请施山。猛虎听经金磬动，猕猴献蜜雪窗闲。新斋结誓如相许，愿与雷宗永闭关。
李义府,咏乌,日里飏朝彩，琴中伴夜啼。上林如许树，不借一枝栖。
顾况,山中夜宿,凉月挂层峰，萝林落叶重。掩关深畏虎，风起撼长松。
储光羲,关山月,一雁过连营，繁霜覆古城。胡笳在何处，半夜起边声。
刘禹锡,送李尚书镇滑州,南徐报政入文昌，东郡须才别建章。视草名高同蜀客，拥旄年少胜荀郎。黄河一曲当城下，缇骑千重照路傍。自古相门还出相，如今人望在岩廊。
虞世南,赋得慎罚,帝图光往册，上德表鸿名。道冠二仪始，风高三代英。乐和知化洽，讼息表刑清。罚轻犹在念，勿喜尚留情。明慎全无枉，哀矜在好生。五疵过亦察，二辟理弥精。幪巾示廉耻，嘉石务详平。每削繁苛性，常深恻隐诚。政宽思济猛，疑罪必从轻。于张惩不滥，陈郭宪无倾。刑措谅斯在，欢然仰颂声。
韦应物,答长安丞裴说,出身忝时士，于世本无机。爰以林壑趣，遂成顽钝姿。临流意已凄，采菊露未稀。举头见秋山，万事都若遗。独践幽人踪，邈将亲友违。髦士佐京邑，怀念枉贞词。久雨积幽抱，清樽宴良知。从容操剧务，文翰方见推。安能戢羽翼，顾此林栖时。
徐彦伯,题东山子李適碑阴二首,陇嶂萦紫气，金光赫氛氲。美人含遥霭，桃李芳自薰。图高黄鹤羽，宝夺骊龙群。忽惊薤露曲，掩噎东山云。回也实夭折，贾生亦脆促。今复哀若人，危光迅风烛。夜台沦清镜，穷尘埋结绿。何以赠下泉，生刍唯一束。
孟郊,闲怨（一作闺怨）,妾恨比斑竹，下盘烦冤根。有笋未出土，中已含泪痕。
韩愈,山南郑相公樊员外酬答为诗…樊封以示愈依赋十四韵以献,梁维西南屏，山厉水刻屈。禀生肖剿刚，难谐在民物。荥公鼎轴老，享斡力健倔。帝咨女予往，牙纛前岔坲。威风挟惠气，盖壤两劘拂。茫漫华黑间，指画变恍欻。诚既富而美，章汇霍炳蔚。日延讲大训，龟判错衮黻。樊子坐宾署，演孔刮老佛。金舂撼玉应，厥臭剧蕙郁。遗我一言重，跽受惕斋栗。辞悭义卓阔，呀豁疚掊掘。如新去耵聍，雷霆逼飓f2。缀此岂为训，俚言绍庄屈。
杜荀鹤,下第东归别友人,不得同君住，当春别帝乡。年华落第老，岐路出关长。芳草缘流水，残花向夕阳。怀亲暂归去，非是钓沧浪。
白居易,和刘郎中望终南山秋雪,遍览古今集，都无秋雪诗。阳春先唱后，阴岭未消时。草讶霜凝重，松疑鹤散迟。清光莫独占，亦对白云司。
韩愈,江汉答孟郊,江汉虽云广，乘舟渡无艰。流沙信难行，马足常往还。凄风结冲波，狐裘能御寒。终宵处幽室，华烛光烂烂。苟能行忠信，可以居夷蛮。嗟余与夫子，此义每所敦。何为复见赠，缱绻在不谖。
李贺,杂歌谣辞·李夫人歌,紫皇宫殿重重开，夫人飞入琼瑶台。绿香绣帐何时歇，青云无光宫水咽。翩联桂花坠秋月，孤鸾惊啼商丝发。红璧阑珊悬佩当，歌台小妓遥相望。玉蟾滴水鸡人唱，露华兰叶参差光。
孟郊,汝坟蒙从弟楚材见赠，时郊将入秦，楚材适楚,朝为主人心，暮为行客吟。汝水忽凄咽，汝风流苦音。北阙秦门高，南路楚石深。分泪洒白日，离肠绕青岑。何以寄远怀，黄鹤能相寻。
皇甫冉,横吹曲辞·出塞,吹角出塞门，前瞻即胡地。三军尽回首，皆洒望乡泪。转念关山长，行看风景异。由来征戍客，各负轻生义。
刘长卿,送少微上人游天台,石桥人不到，独往更迢迢。乞食山家少，寻钟野路遥。松门风自扫，瀑布雪难消。秋夜闻清梵，馀音逐海潮。
元稹,春馀遣兴,春去日渐迟，庭空草偏长。馀英间初实，雪絮萦蛛网。好鸟多息阴，新篁已成响。帘开斜照入，树褭游丝上。绝迹念物闲，良时契心赏。单衣颇新绰，虚室复清敞。置酒奉亲宾，树萱自怡养。笑倚连枝花，恭扶瑞藤杖。步屟恣优游，望山多气象。云叶遥卷舒，风裾动萧爽。簪缨固烦杂，江海徒浩荡。野马笼赤霄，无由负羁鞅。
白居易,无长物,莫讶家居窄，无嫌活计贫。只缘无长物，始得作闲人。青竹单床簟，乌纱独幅巾。其馀皆称是，亦足奉吾身。
贯休,书陈处士屋壁二首,有叟傲尧日，发白肌肤红。妻子亦读书，种兰清溪东。白云有奇色，紫桂含天风。即应迎鹤书，肯羡于洞洪。高步前山前，高歌北山北。数载卖甘橙，山赀近云足。新诗不将出，往往僧乞得。唯云李太白，亦是偷桃贼。吟狂鬼神走，酒酽天地黑。青刍生阶除，撷之束成束。
贯休,武昌县与昼公兼寄邑宰,小一何人识，腾腾天地间。寻常如一鹤，亦不爱青山。铁钵年多赤，麻衣带毳斑。只闻寻五柳，时到月中还。
杨凌,剡溪看花,花落千回舞，莺声百啭歌。还同异方乐，不奈客愁多。
李绅,却入泗口,洪河一派清淮接，堤草芦花万里秋。烟树寂寥分楚泽，海云明灭满扬州。望深江汉连天远，思起乡闾满眼愁。惆怅路岐真此处，夕阳西没水东流。
赵嘏,花园即事呈常（一作韦中丞）,烟暖池塘柳覆台，百花园里看花来。烧衣焰席三千树，破鼻醒愁一万杯。不肯为歌随拍落，却因令舞带香回。山公仰尔延宾客，好傍春风次第开。
朱景玄,远闻本郡行春到旧山二首,一身从宦留京邑，五马遥闻到旧山。已领烟霞光野径，深惭老幼候柴关。清风借响松筠外，画隼停晖水石间。定掩溪名在图传，共知轩盖此登攀。
李建勋,中春写怀寄沈彬员外,省从骑竹学讴吟，便殢光阴役此心。寓目不能闲一日，闭门长胜得千金。窗悬夜雨残灯在，庭掩春风落絮深。唯有故人同此兴，近来何事懒相寻。
齐己,荆州新秋病起杂题一十五首·病起见庭莲,病起见庭莲，风荷已飒然。开时闻馥郁，枕上正缠绵。本在沧江阔，移来碧沼圆。却思香社里，叶叶漏声连。
元稹,赠李十二牡丹花片，因以饯行,莺涩馀声絮堕风，牡丹花尽叶成丛。可怜颜色经年别，收取朱阑一片红。
唐求,庭竹,月笼翠叶秋承露，风亚繁梢暝扫烟。知道雪霜终不变，永留寒色在庭前。
朱景玄,迎风亭,山雨留清气，溪飙送早凉。时回石门步，阶下碧云光。
许浑,白马寺不出院僧,禅空心已寂，世路任多岐。到院客长见，闭关人不知。寺喧听讲绝，厨远送斋迟。墙外洛阳道，东西无尽时。
黄滔,河梁,五原人走马，昨夜到京师。绣户新夫妇，河梁生别离。陇花开不艳，羌笛静犹悲。惆怅良哉辅，锵锵立凤池。
李中,赠蒯亮处士,著得新书义更幽，负琴何处不遨游。玄宫寄宿月华冷，羽客伴吟松韵秋。满户烟霞思紫阁，一帆风雨忆沧洲。吾君侧席求贤切，未可悬瓢枕碧流。
许棠,赠天台僧,赤城霞外寺，不忘旧登年。石上吟分海，楼中语近天。重游空有梦，再隐定无缘。独夜休行道，星辰静照禅。
孟浩然,将适天台，留别临安李主簿,枳棘君尚栖，匏瓜吾岂系。念离当夏首，漂泊指炎裔。江海非堕游，田园失归计。定山既早发，渔浦亦宵济。泛泛随波澜，行行任舻枻。故林日已远，群木坐成翳。羽人在丹丘，吾亦从此逝。
白居易,自到浔阳生三女子，因诠真理，用遣妄怀,宦途本自安身拙，世累由来向老多。远谪四年徒已矣，晚生三女拟如何。预愁嫁娶真成患，细念因缘尽是魔。赖学空王治苦法，须抛烦恼入头陀。
于濆,金谷感怀,黄金骄石崇，与晋争国力。更欲住人间，一日买不得。行为忠信主，身是文章宅。四者俱不闻，空传堕楼客。
崔国辅,石头滩作,怅矣秋风时，余临石头濑。因高见远境，尽此数州内。羽山数点青，海岸杂光碎。离离树木少，漭漭湖波大。日暮千里帆，南飞落天外。须臾遂入夜，楚色有微霭。寻远迹已穷，遗荣事多昧。一身犹未理，安得济时代。且泛朝夕潮，荷衣蕙为带。
沈颂,春旦歌,常闻嬴女玉箫台，奏曲情深彩凤来。欲登此地销归恨，却羡双飞去不回。
元稹,西明寺牡丹,花向琉璃地上生，光风炫转紫云英。自从天女盘中见，直至今朝眼更明。
王贞白,宿新安村步,淅淅寒流涨浅沙，月明空渚遍芦花。离人偶宿孤村下，永夜闻砧一两家。
陆龟蒙,短歌行,爪牙在身上，陷阱犹可制。爪牙在胸中，剑戟无所畏。人言畏猛虎，谁是撩头弊。只见古来心，奸雄暗相噬。
岑参,凉州馆中与诸判官夜集,弯弯月出挂城头，城头月出照梁州。凉州七里十万家，胡人半解弹琵琶。琵琶一曲肠堪断，风萧萧兮夜漫漫。河西幕中多故人，故人别来三五春。花门楼前见秋草，岂能贫贱相看老。一生大笑能几回，斗酒相逢须醉倒。
刘禹锡,罢郡归洛途次山阳，留辞郭中丞使君,自到山阳不许辞，高斋日夜有佳期。管弦正合看书院，语笑方酣各咏诗。银汉雪晴褰翠幕，清淮月影落金卮。洛阳归客明朝去，容趁城东花发时。
李中,腊中作,冬至虽云远，浑疑朔漠中。劲风吹大野，密雪翳高空。泉冻如顽石，人藏类蛰虫。豪家应不觉，兽炭满炉红。
张说,和张监游终南,宿怀终南意，及此语云峰。夜闻竹涧静，晓望林岭重。春烟生古石，时鸟戏幽松。岂无山中赏，但畏心莫从。
杜牧,早秋客舍,风吹一片叶，万物已惊秋。独夜他乡泪，年年为客愁。别离何处尽，摇落几时休。不及磻溪叟，身闲长自由。
皮日休,奉和鲁望病中秋怀次韵,贫病于君亦太兼，才高应亦被天嫌。因分鹤料家资减，为置僧餐口数添。静里改诗空凭几，寒中注易不开帘。清词一一侵真宰，甘取穷愁不用占。
陆龟蒙,江湖散人歌,江湖散人天骨奇，短发搔来蓬半垂。手提孤篁曳寒茧，口诵太古沧浪词。词云太古万万古，民性甚野无风期。夜栖止与禽兽杂，独自构架纵横枝。因而称曰有巢氏，民共敬贵如君师。当时只效乌鹊辈，岂是有意陈尊卑。无端后圣穿凿破，一派前导千流随。多方恼乱元气死，日使文字生奸欺。圣人事业转销耗，尚有渔者存熙熙。风波不独困一士，凡百器具皆能施。罛疏沪腐鲈鳜脱，止失检驭无谗疵。人间所谓好男子，我见妇女留须眉。奴颜婢膝真乞丐，反以正直为狂痴。所以头欲散，不散弁峨巍。所以腰欲散，不散珮陆离。行散任之适，坐散从倾欹；语散空谷应，笑散春云披；衣散单复便，食散酸咸宜；书散浑真草，酒散甘醇醨；屋散势斜直，树散行参差；客散忘簪屦，禽散虚笼池。物外一以散，中心散何疑？不共诸侯分邑里，不与天子专隍陴。静则守桑柘，乱则逃妻儿。金镳贝带未尝识，白刃杀我穷生为。或闻蕃将负恩泽，号令铁马如风驰。大君年小丞相少，当轴自请都旌旗。神锋悉出羽林仗，缋画日月蟠龙螭。太宗基业甚牢固，小丑背叛当歼夷。禁军近自肃宗置，抑遏辅国争雄雌。必然大段剪凶逆，须召劲勇持军麾。四方贼垒犹占地，死者暴骨生寒饥。归来辄拟荷锄笠，诟吏已责租钱迟。兴师十万一日费，不啻千金何以支。只今利口且箕敛，何暇俯首哀惸嫠。均荒补败岂无术，布在方册撑颓隵。冰霜襦袴易反掌。白面诸郎殊不知。江湖散人悲古道，悠悠幸寄羲皇傲。官家未议活苍生，拜赐江湖散人号。
贯休,避寇游成福山院,成福僧留不拟归，猕猴菌嫩豆苗肌。那堪蚕月偏多雨，况复衢城未解围。翠拥槿篱泉乱入，云开花岛雉双飞。堪嗟大似悠悠者，只向诗中话息机。
皇甫冉,奉和汉祖庙下之作,古庙风烟积，春城车骑过。方修汉祖祀，更使沛童歌。寝帐巢禽出，香烟水雾和。神心降福处，应在故乡多。
杜甫,斗鸡,斗鸡初赐锦，舞马既登床。帘下宫人出，楼前御柳长。仙游终一閟，女乐久无香。寂寞骊山道，清秋草木黄。
皎然,九月十日,爱杀柴桑隐，名溪近讼庭。扫沙开野步，摇舸出闲汀。宿简邀诗伴，馀花在酒瓶。悠然南望意，自有岘山情。
岑参,韩员外夫人清河县君崔氏挽歌二首,令德当时重，高门举世推。从夫荣已绝，封邑宠难追。陌上人皆惜，花间鸟亦悲。仙郎看陇月，犹忆画眉时。遽闻伤别剑，忽复叹藏舟。灯冷泉中夜，衣寒地下秋。青松吊客泪，丹旐路人愁。徒有清河在，空悲逝水流。
李商隐,富平少侯,七国三边未到忧，十三身袭富平侯。不收金弹抛林外，却惜银床在井头。彩树转灯珠错落，绣檀回枕玉雕锼。当关不报侵晨客，新得佳人字莫愁。
太白山神,语,三珠并一珠，驴马没人驱。岁月甲庚午，中兴戊己土。
李嘉祐,同皇甫冉赴官，留别灵一上人,法许庐山远，诗传休上人。独归双树宿，静与百花亲。对物虽留兴，观空已悟身。能令折腰客，遥赏竹房春。
白居易,和元少尹新授官,官稳身应泰，春风信马行。纵忙无苦事，虽病有心情。厚禄儿孙饱，前驱道路荣。花时八入直，无暇贺元兄。
万齐融,仗剑行,昨夜星官动紫微，今年天子用武威。登车一呼风雷动，遥震阴山撼巍巍。胡骄子，当见旄头蚀应死。愿骑单马仗天威，挼取长绳缚虏归。仗剑遥叱路傍子，匈奴头血溅君衣。
NA,题张昌仪门语,一两丝能得几时络。
徐贤妃,进太宗,朝来临镜台，妆罢暂裴回。千金始一笑，一召讵能来。
魏承班,菩萨蛮,罗裾薄薄秋波染，眉间画得山两点。相见绮筵时，深情暗共知。翠翘云鬓动，敛态弹金凤。宴罢入兰房，邀人解佩珰。罗衣隐约金泥画，玳筵一曲当秋夜。声颤觑人娇，云鬟袅翠翘。酒醺红玉软，眉翠秋山远。绣幌麝烟沈，谁人知两心。玉容光照菱花影，沉沉脸上秋波冷。白雪一声新，雕梁起暗尘。宝钗摇翡翠，香惹芙蓉醉。携手入鸳衾，谁人知此心。
许浑,别张秀才,不知何计写离忧，万里山川半旧游。风卷暮沙和雪起，日融春水带冰流。凌晨客泪分东郭，竟夕乡心共北楼。青桂一枝年少事，莫因鲈鲙涉穷秋。
刘长卿,别李氏女子,念尔嫁犹近，稚年那别亲。临歧方教诲，所贵和六姻。俯首戴荆钗，欲拜凄且嚬。本来儒家子，莫耻梁鸿贫。汉川若可涉，水清石磷磷。天涯远乡妇，月下孤舟人。
冷朝光,越谿怨,越王宫里如花人，越水谿头采白蘋。白蘋未尽人先尽，谁见江南春复春。
张说,东都酺宴,尧舜传天下，同心致太平。吾君内举圣，远合至公情。锡命承丕业，崇亲享大名。二天资广运，两曜益齐明。道畅昆虫乐，恩深朽蠹荣。皇舆久西幸，留镇在东京。合宴千官入，分曹百戏呈。乐来嫌景遽，酒著讶寒轻。喜气连云阁，欢呼动洛城。人间知几代，今日见河清。
李峤,茅,楚甸供王日，衡阳入贡年。麏包青野外，鸱啸绮楹前。尧帝成茨罢，殷汤祭雨旋。方期大君锡，不惧小巫捐。
李颀,别梁锽,梁生倜傥心不羁，途穷气盖长安儿。回头转眄似雕鹗，有志飞鸣人岂知。虽云四十无禄位，曾与大军掌书记。抗辞请刃诛部曲，作色论兵犯二帅。一言不合龙额侯，击剑拂衣从此弃。朝朝饮酒黄公垆，脱帽露顶争叫呼。庭中犊鼻昔尝挂，怀里琅玕今在无。时人见子多落魄，共笑狂歌非远图。忽然遣跃紫骝马，还是昂藏一丈夫。洛阳城头晓霜白，层冰峨峨满川泽。但闻行路吟新诗，不叹举家无担石。莫言贫贱长可欺，覆篑成山当有时。莫言富贵长可托，木槿朝看暮还落。不见古时塞上翁，倚伏由来任天作。去去沧波勿复陈，五湖三江愁杀人。
李峤,晚秋喜雨,积阳躔首夏，隆旱届徂秋。炎威振皇服，歊景暴神州。气涤朝川朗，光澄夕照浮。草木委林甸，禾黍悴原畴。国惧流金眚，人深悬磬忧。紫宸兢履薄，丹扆念推沟。望肃坛场祀，冤申囹圄囚。御车迁玉殿，荐菲撤琼羞。济窘邦储发，蠲穷井赋优。服闲云骥屏，冗术土龙修。睿感通三极，天诚贯六幽。夏祈良未拟，商祷讵为俦。穴蚁祯符应，山蛇毒影收。腾云八际满，飞雨四溟周。聚霭笼仙阙，连霏绕画楼。旱陂仍积水，涸沼更通流。晚穗萎还结，寒苗瘁复抽。九农欢岁阜，万宇庆时休。野洽如坻咏，途喧击壤讴。幸闻东李道，欣奉北场游。
白居易,湖上醉中代诸妓寄严郎中,笙歌杯酒正欢娱，忽忆仙郎望帝都。借问连宵直南省，何如尽日醉西湖。蛾眉别久心知否，鸡舌含多口厌无。还有些些惆怅事，春来山路见蘼芜。
骆宾王,宿温城望军营,虏地寒胶折，边城夜柝闻。兵符关帝阙，天策动将军。塞静胡笳彻，沙明楚练分。风旗翻翼影，霜剑转龙文。白羽摇如月，青山断若云。烟疏疑卷幔，尘灭似销氛。投笔怀班业，临戎想顾勋。还应雪汉耻，持此报明君。
骆宾王,秋日送尹大赴京,挂瓢余隐舜，负鼎尔干汤。竹叶离樽满，桃花别路长。低河耿秋色，落月抱寒光。素书如可嗣，幽谷伫宾行。
李白,登高丘而望远,登高丘，望远海。六鳌骨已霜，三山流安在。扶桑半摧折，白日沈光彩。银台金阙如梦中，秦皇汉武空相待。精卫费木石，鼋鼍无所凭。君不见骊山茂陵尽灰灭，牧羊之子来攀登。盗贼劫宝玉，精灵竟何能。穷兵黩武今如此，鼎湖飞龙安可乘。
皎然,酬李侍御萼题看心道场赋以眉毛肠心牙等五字（得牙字）,我法从谁悟，心师是贯花。三尘观种子，一雨发萌牙。定起轮灯缺，宵分印月斜。了空如藏史，始肯会禅家。
李白,日夕山中忽然有怀,久卧青山云，遂为青山客。山深云更好，赏弄终日夕。月衔楼间峰，泉漱阶下石。素心自此得，真趣非外惜。鼯啼桂方秋，风灭籁归寂。缅思洪崖术，欲往沧海隔。云车来何迟，抚几空叹息。
韦应物,使云阳寄府曹,夙驾祗府命，冒炎不遑息。百里次云阳，闾阎问漂溺。上天屡愆气，胡不均寸泽。仰瞻乔树巅，见此洪流迹。良苗免湮没，蔓草生宿昔。颓墉满故墟，喜返将安宅。周旋涉涂潦，侧峭缘沟脉。仁贤忧斯民，贱子甘所役。公堂众君子，言笑思与觌。
尚颜,除夜（一作栖蟾诗）,九冬三十夜，寒与暖分开。坐到四更后，身添一岁来。鱼灯延腊火，兽炭化春灰。青帝今应老，迎新见几回。
顾况,千松岭,终日吟天风，有时天籁止。问渠何旨意，恐落凡人耳。
齐己,扫地,日日扫复洒，不容纤物侵。敢望来客口，道似主人心。蚁过光中少，苔依润处深。门前亦如此，一径入疏林。
白居易,宿东亭晓兴,温温土炉火，耿耿纱笼烛。独抱一张琴，夜入东斋宿。窗声度残漏，帘影浮初旭。头痒晓梳多，眼昏春睡足。负暄檐宇下，散步池塘曲。南雁去未回，东风来何速。雪依瓦沟白，草绕墙根绿。何言万户州，太守常幽独。
韦庄,庭前桃,曾向桃源烂漫游，也同渔父泛仙舟。皆言洞里千株好，未胜庭前一树幽。带露似垂湘女泪，无言如伴息妫愁。五陵公子饶春恨，莫引香风上酒楼。
司空图,丁未岁归王官谷,家山牢落战尘西，匹马偷归路已迷。冢上卷旗人簇立，花边移寨鸟惊啼。本来薄俗轻文字，却致中原动鼓鼙。将取一壶闲日月，长歌深入武陵溪。
张籍,寄韩愈,野馆非我室，新居未能安。读书避尘杂，方觉此地闲。过郭多园墟，桑果相接连。独游竟寂寞，如寄空云山。夏景常昼毒，密林无鸣蝉。临溪一盥濯，清去肢体烦。出林望曾城，君子在其间。戎府草章记，阻我此游盘。忆昔西潭时，并持钓鱼竿。共忻得鲂鲤，烹鲙于我前。几朝还复来，叹息时独言。
白居易,酬周协律,五十钱唐守，应为送老官。滥蒙辞客爱，犹作近臣看。凿落愁须饮，琵琶闷遣弹。白头虽强醉，不似少年欢。
赵彦昭,奉和九日幸临渭亭登高应制,秋豫凝仙览，宸游转翠华。呼鹰下鸟路，戏马出龙沙。紫菊宜新寿，丹萸辟旧邪。须陪长久宴，岁岁奉吹花。
NA,时人为杨惠之语,道子画，惠之塑，夺得僧繇神笔路。
贾岛,送乌行中石淙别业,寒水长绳汲，丁泠数滴翻。草通石淙脉，砚带海潮痕。岳色何曾远，蝉声尚未繁。劳思当此夕，苗稼在西原。
韩偓,味道,如含瓦砾竟何功，痴黠相兼似得中。心系是非徒怅望，事须光景旋虚空。升沉不定都如梦，毁誉无恒却要聋。弋者甚多应扼腕，任他闲处指冥鸿。
李德裕,仆射相公偶话于故集贤张学士厅写得德裕…献此诗,赋感邻人笛，诗留夫子墙。延年如有作，应不用山王。
吴融,和人有感,莫愁家住石城西，月坠星沈客到迷。一院无人春寂寂，九原何处草萋萋。香魂未散烟笼水，舞袖休翻柳拂堤。兰棹一移风雨急，流莺千万莫长啼。
杜甫,奉寄章十侍御,淮海维扬一俊人，金章紫绶照青春。指麾能事回天地，训练强兵动鬼神。湘西不得归关羽，河内犹宜借寇恂。朝觐从容问幽仄，勿云江汉有垂纶。
白居易,宿西林寺,木落天晴山翠开，爱山骑马入山来。心知不及柴桑令，一宿西林便却回。
刘驾,青门路,青门有归路，坦坦高槐下。贫贱自耻归，此地谁留我。门开送客去，落日懒回马。旅食帝城中，不如远游者。舟成于陆地，风水终相假。吾道谅如斯，立身无苟且。
韦应物,送宫人入道,舍宠求仙畏色衰，辞天素面立天墀。金丹拟驻千年貌，宝镜休匀八字眉。公主与收珠翠后，君王看戴角冠时。从来宫女皆相妒，说著瑶台总泪垂。
岑文本,奉述飞白书势,六文开玉篆，八体曜银书。飞毫列锦绣，拂素起龙鱼。凤举崩云绝，鸾惊游雾疏。别有临池草，恩沾垂露馀。
齐己,折杨柳词四首,凤楼高映绿阴阴，凝重多含雨露深。莫谓一枝柔软力，几曾牵破别离心。馆娃宫畔响廊前，依托吴王养翠烟。剑去国亡台殿毁，却随红树噪秋蝉。秾低似中陶潜酒，软极如伤宋玉风。多谢将军绕营种，翠中闲卓战旗红。高僧爱惜遮江寺，游子伤残露野桥。争似著行垂上苑，碧桃红杏对摇摇。
张九龄,登郡城南楼,闭阁幸无事，登楼聊永日。云霞千里开，洲渚万形出。澹澹澄江漫，飞飞度鸟疾。邑人半舻舰，津树多枫橘。感别时已屡，凭眺情非一。远怀不我同，孤兴与谁悉。平生本单绪，邂逅承优秩。谬忝为邦寄，多惭理人术。驽铅虽自勉，仓廪素非实。陈力倘无效，谢病从芝朮。
黄滔,二月二日宴中贻同年封先辈渭,帝尧城里日衔杯，每倚嵇康到玉颓。桂苑五更听榜后，蓬山二月看花开。垂名入甲成龙去，列姓如丁作鹤来。同戴大恩何处报，永言交道契陈雷。
李嘉祐,答泉州薛播使君重阳日赠酒,欲强登高无力去，篱边黄菊为谁开。共知不是浔阳郡，那得王弘送酒来。
韦应物,沣上醉题寄涤武,芳园知夕燕，西郊已独还。谁言不同赏，俱是醉花间。
张辞,上盐城令述德诗,门风常有蕙兰馨，鼎族家传霸国名。容貌静悬秋月彩，文章高振海涛声。讼堂无事调琴轸，郡阁何妨醉玉觥。今日东渐桥下水，一条从此镇常清。
白居易,和万州杨使君四绝句·竞渡,竞渡相传为汨罗，不能止遏意无他。自经放逐来憔悴，能校灵均死几多。
李频,题阳山顾炼师草堂,若到当时上升处，长生何事后无人。前峰自去种松子，坐见年来取茯神。
郑鏦,邯郸侠少年,夜渡浊河津，衣中剑满身。兵符劫晋鄙，匕首刺秦人。执事非无胆，高堂念有亲。昨缘秦苦赵，来往大梁频。
德宗宫人,题花叶诗,一入深宫里，无由得见春。题诗花叶上，寄与接流人。
李白,相和歌辞·玉阶怨,玉阶生白露，夜久侵罗袜。却下水精帘，玲珑望秋月。
杜牧,题新定八松院小石,雨滴珠玑碎，苔生紫翠重。故关何日到，且看小三峰。
吕岩,闲题,独自行来独自坐，无限世人不识我。惟有城南老树精，分明知道神仙过。
郑世翼,登北邙还望京洛,步登北邙坂，踟蹰聊写望。宛洛盛皇居，规模穷大壮。三河分设险，两崤资巨防。飞观紫烟中，层台碧云上。青槐夹驰道，迢迢修且旷。左右多第宅，参差居将相。清晨谒帝返，车马相追访。胥徒各异流，文物纷殊状。嚣尘暗天起，箫管从风飏。伊余孤且直，生平独沦丧。山幽有桂丛，何为坐惆怅。
周贺,晚题江馆（一作晚秋江馆书事寄姚郎中）,病寄曲江居带城，傍门孤柳一蝉鸣。澄波月上见鱼掷，晚径叶多闻犬行。越岛夜无侵阁色，寺钟凉有隔原声。故园尽卖休官去，潮水秋来空自平。
杜牧,悲吴王城,二月春风江上来，水精波动碎楼台。吴王宫殿柳含翠，苏小宅房花正开。解舞细腰何处往，能歌姹女逐谁回。千秋万古无消息，国作荒原人作灰。
李商隐,春雨,怅卧新春白袷衣，白门寥落意多违。红楼隔雨相望冷，珠箔飘灯独自归。远路应悲春晼晚，残宵犹得梦依稀。玉珰缄札何由达，万里云罗一雁飞。
徐铉,和方泰州见寄,逐客凄凄重入京，旧愁新恨两难胜。云收楚塞千山雪，风结秦淮一尺冰。置醴筵空情岂尽，投湘文就思如凝。更残月落知孤坐，遥望船窗一点星。
白居易,遣怀,乐往必悲生，泰来由否极。谁言此数然，吾道何终塞。尝求詹尹卜，拂龟竟默默。亦曾仰问天，天但苍苍色。自兹唯委命，名利心双息。近日转安闲，乡园亦休忆。回看世间苦，苦在求不得。我今无所求，庶离忧悲域。
黄滔,辄吟七言四韵，攀寄翁文尧拾遗,唐设高科表用文，吾曹谁作谏垣臣。甄山秀气旷千古，凤阙华恩钟二人。起草便论天上事，如君不是世间身。龙头龙尾前年梦，今日须怜应若神。
李昂1,上巳日赐裴度,注想待元老，识君恨不早。我家柱石衰，忧来学丘祷。
杜甫,秋雨叹三首,雨中百草秋烂死，阶下决明颜色鲜。著叶满枝翠羽盖，开花无数黄金钱。凉风萧萧吹汝急，恐汝后时难独立。堂上书生空白头，临风三嗅馨香泣。阑风长雨秋纷纷，四海八荒同一云。去马来牛不复辨，浊泾清渭何当分。禾头生耳黍穗黑，农夫田妇无消息。城中斗米换衾裯，相许宁论两相直。长安布衣谁比数，反锁衡门守环堵。老夫不出长蓬蒿，稚子无忧走风雨。雨声飕飕催早寒，胡雁翅湿高飞难。秋来未曾见白日，泥污后土何时干。
杨衡,冬夜举公房送崔秀才归南阳,闻君动征棹，犯夜故来寻。强置一尊酒，重款百年心。灯白霜气冷，室虚松韵深。南阳三顾地，幸偶价千金。
郑谷,蜡烛,仙漏迟迟出建章，宫帘不动透清光。金闱露白新裁诏，画阁春红正试妆。泪滴杯盘何所恨，烬飘兰麝暗和香。多情更有分明处，照得歌尘下燕梁。
王勃,忽梦游仙,仆本江上客，牵迹在方内。寤寐霄汉间，居然有灵对。翕尔登霞首，依然蹑云背。电策驱龙光，烟途俨鸾态。乘月披金帔，连星解琼珮。浮识俄易归，真游邈难再。寥廓沉遐想，周遑奉遗诲。流俗非我乡，何当释尘昧。
王幹,长安春日,莫惊此地逢春早，只为长安近日边。
卢照邻,九月九日登玄武山,九月九日眺山川，归心归望积风烟。他乡共酌金花酒，万里同悲鸿雁天。
白居易,夜筝,紫袖红弦明月中，自弹自感暗低容。弦凝指咽声停处，别有深情一万重。
韦迢,早发湘潭寄杜员外院长,北风昨夜雨，江上早来凉。楚岫千峰翠，湘潭一叶黄。故人湖外客，白首尚为郎。相忆无南雁，何时有报章。
孙元晏,宋·放宫人,纳谏廷臣免犯颜，自然恩可霸江山。姚兴侍女方承宠，放出宫闱若等闲。
白居易,听歌六绝句·何满子,世传满子是人名，临就刑时曲始成。一曲四调歌八叠，从头便是断肠声。
沈佺期,送韦商州弼,会府应文昌，商山镇国阳。闻君监郡史，暂罢尚书郎。王事嗟相失，人情贵不忘。累年同画省，四海接文场。点翰芳春色，传杯明月光。故交从此去，遥忆紫芝香。
齐己,辞主人绝句四首·放鹭鸶,白萍红蓼碧江涯，日暖双双立睡时。顾揭金笼放归去，却随沙鹤斗轻丝。
皎然,奉酬袁使君西楼饯秦山人与昼同赴李侍御招三韵,秋风怨别情，江守上西城。竹署寒流浅，琴窗宿雨晴。治书招远意，知共楚狂行。
杜甫,通泉驿南去通泉县十五里山水作,溪行衣自湿，亭午气始散。冬温蚊蚋在，人远凫鸭乱。登顿生曾阴，欹倾出高岸。驿楼衰柳侧，县郭轻烟畔。一川何绮丽，尽目穷壮观。山色远寂寞，江光夕滋漫。伤时愧孔父，去国同王粲。我生苦飘零，所历有嗟叹。
建业卜者,题紫微观,昨日朝天过紫微，醮坛风冷杏花稀。碧桃泥我传消息，何事人间更不归。
韦庄,题许仙师院,地古多乔木，游人到且吟。院开金锁涩，门映绿篁深。山色不离眼，鹤声长在琴。往来谁与熟，乳鹿住前林。
刘禹锡,和李相公以平泉新墅获方外之名因为诗…兼见寄之什,业继韦平后，家依昆阆间。恩华辞北第，潇洒爱东山。满室图书在，入门松菊闲。垂天虽暂息，一举出人寰。
张夫人,拜新月,拜新月，拜月出堂前。暗魄初笼桂，虚弓未引弦。拜新月，拜月妆楼上。鸾镜始安台，蛾眉已相向。拜新月，拜月不胜情，庭花风露清。月临人自老，人望月长明。东家阿母亦拜月，一拜一悲声断绝。昔年拜月逞容辉，如今拜月双泪垂。回看众女拜新月，却忆红闺年少时。
郑絪,九日登高怀邵二,簪茱泛菊俯平阡，饮过三杯却惘然。十岁此辰同醉友，登高各处已三年。
李商隐,燕台四首·春,风光冉冉东西陌，几日娇魂寻不得。蜜房羽客类芳心，冶叶倡条遍相识。暖蔼辉迟桃树西，高鬟立共桃鬟齐。雄龙雌凤杳何许，絮乱丝繁天亦迷。醉起微阳若初曙，映帘梦断闻残语。愁将铁网罥珊瑚，海阔天翻迷处所。衣带无情有宽窄，春烟自碧秋霜白。研丹擘石天不知，愿得天牢锁冤魄。夹罗委箧单绡起，香肌冷衬琤琤珮。今日东风自不胜，化作幽光入西海。
于邺,天南怀故人,独行千里尘，轧轧转征轮。一别已多日，总看成老人。洞庭雪不下，故国草应春。三月烟波暖，南风生绿蘋。
陈子昂,三月三日宴王明府山亭（见《岁时杂咏》）,暮春嘉月，上巳芳辰。群公禊饮，于洛之滨。奕奕车骑，粲粲都人。连帷竞野，袨服缛津。青郊树密，翠渚萍新。今我不乐，含意申。
李世民,春日玄武门宴群臣,韶光开令序，淑气动芳年。驻辇华林侧，高宴柏梁前。紫庭文珮满，丹墀衮绂连。九夷簉瑶席，五狄列琼筵。娱宾歌湛露，广乐奏钧天。清尊浮绿醑，雅曲韵朱弦。粤余君万国，还惭抚八埏。庶几保贞固，虚己厉求贤。
长孙佐辅,寻山家（见《才调集》，《纪事》作羊士谔诗）,独访山家歇还涉，茅屋斜连隔松叶。主人闻语未开门，绕篱野菜飞黄蝶。
皮日休,襄州春游,信马腾腾触处行，春风相引与诗情。等闲遇事成歌咏，取次冲筵隐姓名。映柳认人多错误，透花窥鸟最分明。岑牟单绞何曾著，莫道猖狂似祢衡。
包何,同阎伯均宿道士观有述,南国佳人去不回，洛阳才子更须媒。绮琴白雪无心弄，罗幌清风到晓开。冉冉修篁依户牖，迢迢列宿映楼台。纵令奔月成仙去，且作行云入梦来。
许浑,湖上,仿佛欲当三五夕，万蝉清杂乱泉纹。钓鱼船上一尊酒，月出渡头零落云。
杜甫,上水遣怀,我衰太平时，身病戎马后。蹭蹬多拙为，安得不皓首。驱驰四海内，童稚日糊口。但遇新少年，少逢旧亲友。低颜下色地，故人知善诱。后生血气豪，举动见老丑。穷迫挫曩怀，常如中风走。一纪出西蜀，于今向南斗。孤舟乱春华，暮齿依蒲柳。冥冥九疑葬，圣者骨亦朽。蹉跎陶唐人，鞭挞日月久。中间屈贾辈，谗毁竟自取。郁没二悲魂，萧条犹在否。崷崒清湘石，逆行杂林薮。篙工密逞巧，气若酣杯酒。歌讴互激远，回斡明受授。善知应触类，各藉颖脱手。古来经济才，何事独罕有。苍苍众色晚，熊挂玄蛇吼。黄罴在树颠，正为群虎守。羸骸将何适，履险颜益厚。庶与达者论，吞声混瑕垢。
皇甫冉,同李万晚望南岳寺怀普门上人,释子身心无垢纷，独将衣钵去人群。相思晚望松林寺，唯有钟声出白云。
李纾,让皇帝庙乐章·酌献,八音具举，三寿既盥。洁兹宗彝，瑟彼圭瓒。兰肴重错，椒醑飘散。降祚维城，永为藩翰。
李建勋,柏梁隔句韵诗,不喜长亭柳，枝枝拟送君。惟怜北窗，树树解留人。圆缺都如月，东西只似云。愁看离席散，归盖动行尘。
李嘉祐,访韩司空不遇,图画风流似长康，文词体格效陈王。蓬莱对去归常晚，丛竹闲飞满夕阳。
刘禹锡,秋斋独坐寄乐天兼呈吴方之大夫,空斋寂寂不生尘，药物方书绕病身。纤草数茎胜静地，幽禽忽至似佳宾。世间忧喜虽无定，释氏销磨尽有因。同向洛阳闲度日，莫教风景属他人。
耿湋,濬公院怀旧,远公传教毕，身没向他方。吊客来何见，门人闭影堂。纱灯临古砌，尘札在空床。寂寞疏钟后，秋天有夕阳。
白居易,寄两银榼与裴侍郎，因题两绝句,贫无好物堪为信，双榼虽轻意不轻。愿奉谢公池上酌，丹心绿酒一时倾。惯和麹糵堪盛否，重用盐梅试洗看。小器不知容几许，襄阳米贱酒升宽。
杜甫,得房公池鹅,房相西亭鹅一群，眠沙泛浦白于云。凤凰池上应回首，为报笼随王右军。
贯休,送崔使君,柳门柳门，芳草芊绵。日日日日，黯然黯然。子牟恋阙归阙，王粲下楼相别。食实得地，颇淹岁月。今朝天子在上，合雪必雪。况绛之牧，文行炳洁。释谓缘因，久昵清尘。王嘉迎安，远狎遗民。嫓彼二子，厥或相似。论文不文，话道无滓。士有贵逼，势不可遏。麟步规矩，凤翥昂枿。岘首仁踪项频跋，商云乳麝香可撮，望尘连紫闼。吾皇必用整乾坤，莫忘江头白头达。
刘禹锡,送慧则法师归上都因呈广宣上人,昨日东林看讲时，都人象马蹋琉璃。雪山童子应前世，金粟如来是本师。一锡言归九城路，三衣曾拂万年枝。休公久别如相问，楚客逢秋心更悲。
白居易,送严大夫赴桂州,地压坤方重，官兼宪府雄。桂林无瘴气，柏署有清风。山水衙门外，旌旗艛艓中。大夫应绝席，诗酒与谁同。
岑参,潼关使院怀王七季友,王生今才子，时辈咸所仰。何当见颜色，终日劳梦想。驱车到关下，欲往阻河广。满日徒春华，思君罢心赏。开门见太华，朝日映高掌。忽觉莲花峰，别来更如长。无心顾微禄，有意在独往。不负林中期，终当出尘网。
许棠,送从弟筹任告成尉,海上从戎罢，嵩阳佐县初。故人皆羡去，吾祖旧曾居。地古多生药，溪灵不聚鱼。唯应寻隐者，闲寺讲仙书。
戎昱,逢陇西故人忆关中舍弟,莫话边庭事，心摧不欲闻。数年家陇地，舍弟殁胡军。每念支离苦，常嗟骨肉分。急难何日见，遥哭陇西云。
杨凝,送客归淮南,画舫照河堤，暄风百草齐。行丝直网蝶，去燕旋遗泥。郡向高天近，人从别路迷。非关御沟上，今日各东西。
伍乔,龙潭张道者,碧洞幽岩独息心，时人何路得相寻。养生不说凭诸药，适意惟闻在一琴。石径扫稀山藓合，竹轩开晚野云深。他年功就期飞去，应笑吾徒多苦吟。
杜牧,云梦泽,日旗龙旆想飘扬，一索功高缚楚王。直是超然五湖客，未如终始郭汾阳。
丘上卿,和主司王起（一作和主司酬周侍郎）,常将公道选诸生，不是鸳鸿不得名。天上宴回联步武，禁中麻出满寰瀛。簪裾尽过前贤贵，门馆仍叨旧学荣。看著凤池相继入，都堂那肯滞关营。
陆龟蒙,五歌·食鱼,江南春旱鱼无泽，岁晏未曾腥鼎鬲。今朝有客卖鲈鲂，手提见我长于尺。呼儿舂取红莲米，轻重相当加十倍。且作吴羹助早餐，饱卧晴檐曝寒背。横戈负羽正纷纷，只用骁雄不用文。争如晓夕讴吟样，好伴沧洲白鸟群。
王驾,夏雨,非惟消旱暑，且喜救生民。天地如蒸湿，园林似却春。洗风清枕簟，换夜失埃尘。又作丰年望，田夫笑向人。
李端,夜寻司空文明逢深上人因寄晋侍御,鹤裘筇竹杖，语笑过林中。正是月明夜，陶家见远公。自嫌山客务，不与汉官同。
李洞,送人之天台,行李一枝藤，云边晓扣冰。丹经如不谬，白发亦何能。浅井仙人境，明珠海客灯。乃知真隐者，笑就汉廷征。
宋之问,铜雀台（一作沈佺期诗）,昔年分鼎地，今日望陵台。一旦雄图尽，千秋遗令开。绮罗君不见，歌舞妾空来。恩共漳河水，东流无重回。
姚合,送郑尚书赴兴元,儒有登坛贵，何人得此功。红旗烧密雪，白马踏长风。斧钺来天上，诗书理汉中。方知百胜略，应不在弯弓。
白居易,春夜宿直,三月十四夜，西垣东北廊。碧梧叶重叠，红药树低昂。月砌漏幽影，风帘飘暗香。禁中无宿客，谁伴紫微郎。
曹邺,薄命妾,薄命常恻恻，出门见南北。刘郎马蹄疾，何处去不得。泪珠不可收，虫丝不可织。知君绿桑下，更有新相识。
吕温,道州将赴衡州酬别江华毛令,布帛精粗任土宜，疲人识信每先期。明朝别后无他嘱，虽是蒲鞭也莫施。
卢储,催妆,昔年将去玉京游，第一仙人许状头。今日幸为秦晋会，早教鸾凤下妆楼。
孟简,赋得亚父碎玉斗,献谋既我违，积愤从心痗。鸿门入已迫，赤帝时潜退。宝位方苦竞，玉斗何情爱。犹看虹气凝，讵惜冰姿碎。而嗟大事返，当起千里悔。谁为西楚王，坐见东城溃。
无名氏,骊龙,有美为鳞族，潜蟠得所从。标奇初韫宝，表智即称龙。大壑长千里，深泉固九重。奋髯云乍起，矫首浪还冲。荀氏传高誉，庄生冀绝踪。仍知流泪在，何幸此相逢。
刘长卿,龙门八咏·下山,谁识往来意，孤云长自闲。风寒未渡水，日暮更看山。木落众峰出，龙宫苍翠间。
柳宗元,李西川荐琴石,远师驺忌鼓鸣琴，去和南风惬舜心。从此他山千古重，殷勤曾是奉徽音。
越溪杨女,春日,春尽花随尽，其如自是花。从来说花意，不过此容华。明月易亏轮，好花难恋春。常将花月恨，并作可怜人。
冯延巳,阮郎归,南园春半踏青时，风和闻马嘶。青梅如豆柳如丝，日长蝴蝶飞。花露重，草烟低，人家帘幕垂。秋千慵困解罗衣，画梁双燕栖。角声吹断陇梅枝，孤窗月影低。塞鸿无限欲惊飞，城乌休夜啼。寻断梦，掩深闺，行人去路迷。门前杨柳绿阴齐，何时闻马嘶。
杜荀鹤,春日山中对雪有作,竹树无声或有声，霏霏漠漠散还凝。岭梅谢后重妆蕊，岩水铺来却结冰。牢系鹿儿防猎客，满添茶鼎候吟僧。好将膏雨同功力，松径莓苔又一层。
元稹,辋川,世累为身累，闲忙不自由。殷勤辋川水，何事出山流。
韩偓,长信宫二首,天上梦魂何杳杳，宫中消息太沈沈。君恩不似黄金井，一处团圆万丈深。天上凤凰休寄梦，人间鹦鹉旧堪悲。平生心绪无人识，一只金梭万丈丝。
李珣,渔父,水接衡门十里馀，信船归去卧看书。轻爵禄，慕玄虚，莫道渔人只为鱼。避世垂纶不记年，官高争得似君闲。倾白酒，对青山，笑指柴门待月还。棹警鸥飞水溅袍，影随潭面柳垂绦。终日醉，绝尘劳，曾见钱塘八月涛。
刘昚虚,送韩平兼寄郭微,上客夜相过，小童能酤酒。即为临水处，正值归雁后。前路望乡山，近家见门柳。到时春未暮，风景自应有。余忆东州人，经年别来久。殷勤为传语，日夕念携手。兼问前寄书，书中复达否。
崔子向,送惟详律师自越之义兴,阳羡诸峰顶，何曾异剡山。雨晴人到寺，木落夜开关。缝衲纱灯亮，看心锡仗闲。西方知有社，未得与师还。
韦应物,燕衔泥,衔泥燕，声喽喽，尾涎涎。秋去何所归，春来复相见。岂不解决绝高飞碧云里，何为地上衔泥滓。衔泥虽贱意有营，杏梁朝日巢欲成。不见百鸟畏人林野宿，翻遭网罗俎其肉，未若衔泥入华屋。燕衔泥，百鸟之智莫与齐。
刘禹锡,答张侍御贾喜再登科后，自洛赴上都赠别,又被时人写姓名，春风引路入京城。知君忆得前身事，分付莺花与后生。
张乔,终南山,带雪复衔春，横天占半秦。势奇看不定，景变写难真。洞远皆通岳，川多更有神。白云幽绝处，自古属樵人。
刘商,胡笳十八拍·第四拍,山川路长谁记得，何处天涯是乡国。自从惊怖少精神，不觉风霜损颜色。夜中归梦来又去，朦胧岂解传消息。漫漫胡天叫不闻，明明汉月应相识。
钱起,送安都秀才北还,年少工文客，言离却解颜。不嗟荆宝退，能喜彩衣还。新月来前馆，高阳出故关。相思东北望，燕赵隔青山。
钱起,岁初归旧山（又作献岁初归旧居酬皇甫侍御见寄）,欲知愚谷好，久别与春还。莺暖初归树，云晴却恋山。石田耕种少，野客性情闲。求仲应难见，残阳且掩关。
刘长卿,赠别卢司直之闽中,尔来多不见，此去又何之。华发同今日，流芳似旧时。洲长春色遍，汉广夕阳迟。岁岁王孙草，空怜无处期。
NA,广州童谣,羊头二四，白天雨至。
顾况,江上,江清白鸟斜，荡桨罥蘋花。听唱菱歌晚，回塘月照沙。
高弁,省试春台晴望,层台聊一望，遍赏帝城春。风暖闻啼鸟，冰开见跃鳞。晴山烟外翠，香蕊日边新。已变青门柳，初销紫陌尘。金汤千里国，车骑万方人。此处云霄近，凭高愿致身。
卢仝,萧宅二三子赠答诗二十首·马兰请客,兰兰是小草，不怕郎君骂。愿得随君行，暂到嵩山下。
赵嘏,寻僧二首,台殿参差日堕尘，坞西归去一庵云。寒泉何处夜深落，声隔半岩疏叶闻。溪户无人谷鸟飞，石桥横木挂禅衣。看云日暮倚松立，野水乱鸣僧未归。
卢纶,送李方东归（即故李校书端亲弟）,故交三四人，闻别共沾巾。举目是陈事，满城无至亲。身从丧日病，家自俭年贫。此去何堪远，遗孤在旧邻。
轩辕弥明,谒尧帝庙（桂州尧庙有开元二年弥明谒尧诗，自宋镌石）,祖龙开国尽遐荒，庙建唐尧镇此邦。山卷白云朝帝座，林疏红日列仙幢。巍巍圣迹陵松峤，荡荡恩波洽桂江。瞻仰威灵共回首，紫霞深处锁轩窗。
卢僎,途中口号（一作郭向诗）,抱玉三朝楚，怀书十上秦。年年洛阳陌，花鸟弄归人。
丘为,留别王维（一作王维留别丘为诗）,归鞍白云外，缭绕出前山。今日又明日，自知心不闲。亲劳簪组送，欲趁莺花还。一步一回首，迟迟向近关。
韦应物,送崔叔清游越,忘兹适越意，爱我郡斋幽。野情岂好谒，诗兴一相留。远水带寒树，阊门望去舟。方伯怜文士，无为成滞游。
白居易,能无愧,十两新绵褐，披行暖似春。一团香絮枕，倚坐稳于人。婢仆遣他尝药草，儿孙与我拂衣巾。回看左右能无愧，养活枯残废退身。
王建,古宫怨,乳乌哑哑飞复啼，城头晨夕宫中栖。吴王别殿绕江水，后宫不开美人死。
刘舟,送萧颖士赴东府得适字,大名掩诸古，独断无不适。德遂天下宗，官为幕中客。骊山浮云散，灞岸零雨夕。请业非远期，圆光再生魄。
NA,玄元观栋桁记,山水谁无言，元年有福重修。
岑参,感遇,五花骢马七香车，云是平阳帝子家。凤凰城头日欲斜，门前高树鸣春鸦。汉家鲁元君不闻，今作城西一古坟。昔来唯有秦王女，独自吹箫乘白云。
刘长卿,送李校书适越谒杜中丞,江风处处尽，旦暮水空波。摇落行人去，云山向越多。陈蕃悬榻待，谢客枉帆过。相见耶溪路，逶迤入薜萝。
NA,调露初京城民谣,侧堂堂，挠堂堂。
张祜,相和歌辞·乌夜啼,忽忽南飞返，危弦共怨凄。暗霜移树宿，残夜绕枝啼。咽绝声重叙，愔淫思乍迷。不妨还报喜，误使玉颜低。
李频,送罗著作两浙按狱（著作尝宰苏州吴县）,使印星车适旧游，陶潜今日在瀛洲。科条尽晓三千罪，囹圄应空十二州。旧绶有香笼驿马，皇华无暇狎沙鸥。归来重过姑苏郡，莫忘题名在虎丘。
戴叔伦,晖上人独坐亭,萧条心境外，兀坐独参禅。萝月明盘石，松风落涧泉。性空长入定，心悟自通玄。去住浑无迹，青山谢世缘。
白居易,偶作,红杏初生叶，青梅已缀枝。阑珊花落后，寂寞酒醒时。坐闷低眉久，行慵举足迟。少年君莫怪，头白自应知。
白居易,自咏,白衣居士紫芝仙，半醉行歌半坐禅。今日维摩兼饮酒，当时绮季不请钱。等闲池上留宾客，随事灯前有管弦。但问此身销得否，分司气味不论年。
韦庄,登咸阳县楼望雨,乱云如兽出山前，细雨和风满渭川。尽日空濛无所见，雁行斜去字联联。
杜甫,城上（一作空城）,草满巴西绿，空城白日长。风吹花片片，春动水茫茫。八骏随天子，群臣从武皇。遥闻出巡守，早晚遍遐荒。
韩愈,郑群赠簟,蕲州笛竹天下知，郑君所宝尤瑰奇。携来当昼不得卧，一府传看黄琉璃。体坚色净又藏节，尽眼凝滑无瑕疵。法曹贫贱众所易，腰腹空大何能为，自从五月困暑湿，如坐深甑遭蒸炊。手磨袖拂心语口，慢肤多汗真相宜。日暮归来独惆怅，有卖直欲倾家资。谁谓故人知我意，卷送八尺含风漪。呼奴扫地铺未了，光彩照耀惊童儿。青蝇侧翅蚤虱避，肃肃疑有清飙吹。倒身甘寝百疾愈，却愿天日恒炎曦。明珠青玉不足报，赠子相好无时衰。
李颀,送刘昱,八月寒苇花，秋江浪头白。北风吹五两，谁是浔阳客。鸬鹚山头微雨晴，扬州郭里暮潮生。行人夜宿金陵渚，试听沙边有雁声。
李商隐,可叹,幸会东城宴未回，年华忧共水相催。梁家宅里秦宫入，赵后楼中赤凤来。冰簟且眠金镂枕，琼筵不醉玉交杯。宓妃愁坐芝田馆，用尽陈王八斗才。
刘崇龟,寄桂帅,碧幢仁施合洪钧，桂树林前倍得春。莫恋此时好风景，磻溪不是钓渔人。
贯休,送姜道士归南岳,松品落落，雪格索索。眼有三角，头峭五岳。若不居岳，此处难著。药僮貌蛮名鄙彼，葫芦酒满担劣起。万里长风啸一声，九贞须拍黄金几。落叶萧萧杳，送师言了意未了。意未了，他时为我致取一部音声鸟。
温庭筠,常林欢歌,宜城酒熟花覆桥，沙晴绿鸭鸣咬咬。秾桑绕舍麦如尾，幽轧鸣机双燕巢。马声特特荆门道，蛮水扬光色如草。锦荐金炉梦正长，东家咿喔鸡鸣早。
刘禹锡,送李庚先辈赴选,一家何啻十朱轮，诸父双飞秉大钧。曾脱素衣参幕客，却为精舍读书人。离筵雒水侵杯色，征路函关向晚尘。今日山公旧宾主，知君不负帝城春。
林宽,塞上还答友人,无端游绝塞，归鬓已苍然。戎羯围中过，风沙马上眠。草衰频过烧，耳冷不闻蝉。从此甘贫坐，休言更到边。
独孤及,下弋阳江舟中代书寄裴侍御,故乡隔西日，水去连长天。前路知几许，但指天南边。怆恨极浦外，隐映青山连。东风满帆来，五两如弓弦。遥羡绣衣客，冏然马首先。得餐武昌鱼，不顾浔阳田。屈指数别日，忽乎成两年。百花已满眼，春草渐碧鲜。岂是离居时，奈何于役牵。洞庭有深涉，曷日期归旋。且作异乡料，讵知携手缘。离忧未易销，莫道樽酒贤。
羊士谔,登郡前山,洛阳归客滞巴东，处处山樱雪满丛。岘首当时为风景，岂将官舍作池笼。
元稹,度门寺,北祖三禅地，西山万树松。门临溪一带，桥映竹千重。翦凿基阶正，包藏景气浓。诸岩分院宇，双岭抱垣墉。舍利开层塔，香炉占小峰。道场居士置，经藏大师封。太子知栽植，神王守要冲。由旬排讲座，丈六写真容。佛语迦陵说，僧行猛虎从。修罗抬日拒，楼至拔霜锋。画井垂枯朽，穿池救噞喁。蕉非难败坏，槿喻暂丰茸。宝界留遗事，金棺灭去踪。钵传烘玛瑙，石长翠芙蓉。影帐纱全落，绳床土半壅。荒林迷醉象，危壁亚盘龙。行色怜初月，归程待晓钟。心源虽了了，尘世苦憧憧。宿荫高声忏，斋粮并力舂。他生再来此，还愿总相逢。
李义府,宣正殿芝草,明王敦孝感，宝殿秀灵芝。色带朝阳净，光涵雨露滋。且标宣德重，更引国恩施。圣祚今无限，微臣乐未移。
皇甫冉,重阳日酬李观,不见白衣来送酒，但令黄菊自开花。愁看日晚良辰过，步步行寻陶令家。
元稹,阳城驿,商有阳城驿，名同阳道州。阳公没已久，感我泪交流。昔公孝父母，行与曾闵俦。既孤善兄弟，兄弟和且柔。一夕不相见，若怀三岁忧。遂誓不婚娶，没齿同衾裯。妹夫死他县，遗骨无人收。公令季弟往，公与仲弟留。相别竟不得，三人同远游。共负他乡骨，归来藏故丘。栖迟居夏邑，邑人无苟偷。里中竞长短，来问劣与优。官刑一朝耻，公短终身羞。公亦不遗布，人自不盗牛。问公何能尔，忠信先自修。发言当道理，不顾党与雠。声香渐翕习，冠盖若云浮。少者从公学，老者从公游。往来相告报，县尹与公侯。名落公卿口，涌如波荐舟。天子得闻之，书下再三求。书中愿一见，不异旱地虬。何以持为聘，束帛藉琳球。何以持为御，驷马驾安輈。公方伯夷操，事殷不事周。我实唐士庶，食唐之田畴。我闻天子忆，安敢专自由。来为谏大夫，朝夕侍冕旒。希夷惇薄俗，密勿献良筹。神医不言术，人瘼曾暗瘳。月请谏官俸，诸弟相对谋。皆曰亲戚外，酒散目前愁。公云不有尔，安得此嘉猷。施馀尽酤酒，客来相献酬。日旰不谋食，春深仍弊裘。人心良戚戚，我乐独由由。贞元岁云暮，朝有曲如钩。风波势奔蹙，日月光绸缪。齿牙属为猾，禾黍暗生蟊。岂无司言者，肉食吞其喉。岂无司搏者，利柄扼其鞲。鼻复势气塞，不得辩薰莸。公虽未显谏，惴惴如患瘤。飞章八九上，皆若珠暗投。炎炎日将炽，积燎无人抽。公乃帅其属，决谏同报仇。延英殿门外，叩阁仍叩头。且曰事不止，臣谏誓不休。上知不可遏，命以美语酬。降官司成署，俾之为赘疣。奸心不快活，击刺砺戈矛。终为道州去，天道竟悠悠。遂令不言者，反以言为訧。喉舌坐成木，鹰鹯化为鸠。避权如避虎，冠豸如冠猴。平生附我者，诗人称好逑。私来一执手，恐若坠诸沟。送我不出户，决我不回眸。唯有太学生，各具粮与糇。咸言公去矣，我亦去荒陬。公与诸生别，步步驻行驺。有生不可诀，行行过闽瓯。为师得如此，得为贤者不。道州闻公来，鼓舞歌且讴。昔公居夏邑，狎人如狎鸥。况自为刺史，岂复援鼓桴。滋章一时罢，教化天下遒。炎瘴不得老，英华忽已秋。有鸟哭杨震，无儿悲邓攸。唯馀门弟子，列树松与楸。今来过此驿，若吊汨罗洲。祠曹讳羊祜，此驿何不侔。我愿避公讳，名为避贤邮。此名有深意，蔽贤天所尤。吾闻玄元教，日月冥九幽。幽阴蔽翳者，永为幽翳囚。
戴叔伦,送车参军江陵（一作送韦参军，一作释清江诗）,槐花落尽柳阴清，萧索凉天楚客情。海上旧山无的信，东门归路不堪行。身随幻境劳多事，迹学禅心厌有名。公子道存知不弃，欲依刘表住南荆。
韦庄,三用韵,素律初回驭，商飙暗触襟。乍伤诗客思，还动旅人心。蝉噪因风断，鳞游见鹭沈。笛声随晚吹，松韵激遥砧。地覆青袍草，窗横绿绮琴。烟霄难自致，岁月易相侵。涧柳横孤彴，岩藤架密阴。潇湘期钓侣，鄠杜别家林。遗愧虞卿璧，言依季布金。铮鏦闻郢唱，次第发巴音。萤影冲帘落，虫声拥砌吟。楼高思共钓，寺远想同寻。入夜愁难遣，逢秋恨莫任。蜗游苔径滑，鹤步翠塘深。莫问荣兼辱，宁论古与今。固穷怜瓮牖，感旧惜蒿簪。晚日舒霞绮，遥天倚黛岑。鸳鸾方翙翙，骅骥整駸駸。未化投陂竹，空思出谷禽。感多聊自遣，桑落且闲斟。
姚合,闲居遣怀十首,身外无徭役，开门百事闲。倚松听唳鹤，策杖望秋山。萍任连池绿，苔从匝地斑。料无车马客，何必扫柴关。闲卧销长日，亲朋笑我疏。诗篇随分有，人事度年无。情性僻难改，愁怀酒为除。谁能思此计，空备满床书。白日逍遥过，看山复绕池。展书寻古事，翻卷改新诗。赊酒风前酌，留僧竹里棋。同人笑相问，羡我足闲时。好景时牵目，茅斋兴有馀。远山经雨后，庭树得秋初。道侣怜栽药，高人笑养鱼。优游随本性，甘被弃慵疏。永日厨烟绝，何曾暂废吟。闲时随思缉，小酒恣情斟。看月嫌松密，垂纶爱水深。世间多少事，无事可关心。一生能几日，愁恨也无端。遇酒酕醄饮，逢花烂熳看。青云非失路，白发未相干。以此多携解，将心但自宽。万事徒纷扰，难关枕上身。朗吟销白日，沈醉度青春。演步怜山近，闲眠厌客频。市朝曾不到，长免满衣尘。野性多疏惰，幽栖更称情。独行看影笑，闲坐弄琴声。懒拜腰肢硬，慵趋礼乐生。业文随日遣，不是为求名。生计甘寥落，高名愧自由。惯无身外事，不信世间愁。好酒盈杯酌，闲诗任笔酬。凉风从入户，云水更宜秋。拙直难和洽，从人笑掩关。不能行户外，宁解走尘间。被酒长酣思，无愁可上颜。何言归去事，著处是青山。
皮日休,友人以人参见惠因以诗谢之,神草延年出道家，是谁披露记三桠。开时的定涵云液，劚后还应带石花。名士寄来消酒渴，野人煎处撇泉华。从今汤剂如相续，不用金山焙上茶。
刘长卿,酬郭夏人日长沙感怀见赠,旧俗欢犹在，怜君恨独深。新年向国泪，今日倚门心。岁去随湘水，春生近桂林。流莺且莫弄，江畔正行吟。
上官昭容,奉和圣制立春日侍宴内殿出翦彩花应制,密叶因裁吐，新花逐翦舒。攀条虽不谬，摘蕊讵知虚。春至由来发，秋还未肯疏。借问桃将李，相乱欲何如。
白居易,梦行简,天气妍和水色鲜，闲吟独步小桥边。池塘草绿无佳句，虚卧春窗梦阿怜。
NA,武后明堂乐章·角音,出震位，开平秩。扇条风，乘甲乙。龙德盛，鸟星出。荐珪篚，陈诚实。
王维,蓝田山石门精舍,落日山水好，漾舟信归风。探奇不觉远，因以缘源穷。遥爱云木秀，初疑路不同。安知清流转，偶与前山通。舍舟理轻策，果然惬所适。老僧四五人，逍遥荫松柏。朝梵林未曙，夜禅山更寂。道心及牧童，世事问樵客。暝宿长林下，焚香卧瑶席。涧芳袭人衣，山月映石壁。再寻畏迷误，明发更登历。笑谢桃源人，花红复来觌。
武元衡,安邑里中秋怀寄高员外,原宪素非贫，嵇康自寡欲。守道识通穷，达命齐荣辱。庭梧变葱蒨，篱菊扬芳馥。坠叶翻夕霜，高堂瞬华烛。况兹寒夜永，复叹流年促。感物思殷勤，怀贤心踯躅。雄词封禅草，丽句阳春曲。高德十年兄，异才千里足。咫尺邈雪霜，相望如琼玉。欲识岁寒心，松筠更秋绿。
苏颋,敬和崔尚书大明朝堂雨后望终南山见示之作,奕奕轻车至，清晨朝未央。未央在霄极，中路视咸阳。委曲汉京近，周回秦塞长。日华动泾渭，天翠合岐梁。五丈旌旗色，百层枌橑光。东连归马地，南指斗鸡场。晴壑照金戺，秋云含璧珰。由余窥霸国，萧相奉兴王。功役隐不见，颂声存复扬。权宜珍构绝，圣作宝图昌。在德期巢燧，居安法禹汤。冢卿才顺美，多士赋成章。价重三台俊，名超百郡良。焉知掖垣下，陈力自迷方。
李频,中秋对月,秋分一夜停，阴魄最晶荧。好是生沧海，徐看历杳冥。层空疑洗色，万怪想潜形。他夕无相类，晨鸡不可听。
李德裕,忆平泉杂咏·忆晚眺,伊川新雨霁，原上见春山。缑岭晴虹断，龙门宿鸟还。牛羊平野外，桑柘夕烟间。不及乡园叟，悠悠尽日闲。
郑谷,渚宫乱后作,乡人来话乱离情，泪滴残阳问楚荆。白社已应无故老，清江依旧绕空城。高秋军旅齐山树，昔日渔家是野营。牢落故居灰烬后，黄花紫蔓上墙生。
崔元翰,杂言奉和圣制至承光院见自生藤感其得地因以成咏应制,新藤正可玩，得地又蓬时。罗生密叶交绿蔓，欲布清阴垂紫蕤。已带朝光暖，犹含轻露滋。遥依千华殿，稍上万年枝。馀芳连桂树，积润傍莲池。岂如幽谷无人见，空覆荒榛杂兔丝。圣心对此应有感，隐迹如斯谁复知。怀贤劳永叹，比物赋新诗。聘丘园，访茅茨，为谢中林士，王道本无私。
白居易,杂曲歌辞·乐世,管急丝繁拍渐稠，绿腰宛转曲终头。诚知乐世声声乐，老病人听未免愁。
贯休,春,自来自去动洪炉，无象无私无处无。回雁不多消气力，染花应最费工夫。溟濛便恨豪家惜，浓暖深为政笔驱。莫讶相逢只添睡，伊余心不在荣枯。
崔颢,相逢行,妾年初二八，家住洛桥头。玉户临驰道，朱门近御沟。使君何假问，夫婿大长秋。女弟新承宠，诸兄近拜侯。春生百子殿，花发五城楼。出入千门里，年年乐未休。
张籍,赠孔尚书,能将直道历荣班，事著元和实录间。三表自陈辞北阙，一家相送入南山。买来侍女教人嫁，赐得朝衣在箧闲。宅近青山高静处，时归林下暂开关。
刘禹锡,客有为余话登天坛遇雨之状，因以赋之,清晨登天坛，半路逢阴晦。疾行穿雨过，却立视云背。白日照其上，风雷走于内。滉漾雪海翻，槎牙玉山碎。蛟龙露鬐鬣，神鬼含变态。万状互生灭，百音以繁会。俯观群动静，始觉天宇大。山顶自晶明，人间已滂沛。豁然重昏敛，涣若春冰溃。反照入松门，瀑流飞缟带。遥光泛物色，馀韵吟天籁。洞府撞仙钟，村墟起夕霭。却见山下侣，已如迷世代。问我何处来，我来云雨外。
戴叔伦,山行,山行分曙色，一路见人稀。野鸟啼还歇，林花堕不飞。云迷栖鹤寺，水涩钓鱼矶。回首天将暝，逢僧话未归。
白居易,百花亭晚望夜归,百花亭上晚裴回，云影阴晴掩复开。日色悠扬映山尽，雨声萧飒渡江来。鬓毛遇病双如雪，心绪逢秋一似灰。向夜欲归愁未了，满湖明月小船回。
陆龟蒙,新秋杂题六首·倚,橘下凝情香染巾，竹边留思露摇身。背烟垂首尽日立，忆得山中无事人。
吴融,月夕追事,曾听豪家碧玉歌，云床冰簟落秋河。月临高阁帘无影，风过回廊幕有波。屈指尽随云雨散，满头赢得雪霜多。此时空见清凉影，来伴蛩声咽砌莎。
李贺,走马引,我有辞乡剑，玉锋堪截云。襄阳走马客，意气自生春。朝嫌剑花净，暮嫌剑光冷。能持剑向人，不解持照身。
刘禹锡,哭庞京兆（少年有俊气，常擢制科之首）,俊骨英才气褎然，策名飞步冠群贤。逢时已自致高位。得疾还因倚少年。天上别归京兆府，人间空数茂陵阡。今朝繐帐哭君处，前日见铺歌舞筵。
齐己,寄双泉大师师兄,清泉流眼底，白道倚岩棱。后夜禅初入，前溪树折冰。南凉来的的，北魏去腾腾。敢把吾师意，密传门外僧。
刘禹锡,伤丘中丞,邺下杀才子，苍茫冤气凝。枯杨映漳水，野火上西陵。马鬣今无所，龙门昔共登。何人为吊客，唯是有青蝇。
罗隐,鹭鸶,斜阳澹澹柳阴阴，风袅寒丝映水深。不要向人夸素白，也知常有羡鱼心。
沈亚之,答殷尧藩赠罢泾源记室,劳君辍雅话，听说事疆场。提笔从征虏，飞书始伏羌。河流辞马岭，节卧听龙骧。孤负平生剑，空怜射斗光。
王睿,相和歌辞·祠神歌·迎神,蓪草头花椰叶裙，蒲葵树下舞蛮云。引领望江遥滴酒，白蘋风起水生文。
卢纶,送王录事赴任苏州（即舍人堂弟）,古堤迎拜路，万里一帆前。潮作浇田雨，云成煮海烟。吏闲唯重法，俗富不忧边。西掖今宵咏，还应寄阿连。
李商隐,无题,紫府仙人号宝灯，云浆未饮结成冰。如何雪月交光夜，更在瑶台十二层。
孟浩然,和卢明府送郑十三还京兼寄之什,昔时风景登临地，今日衣冠送别筵。醉坐自倾彭泽酒，思归长望白云天。洞庭一叶惊秋早，濩落空嗟滞江岛。寄语朝廷当世人，何时重见长安道。
黄滔,入关旅次言怀,寸心唯自切，上国与谁期。月晦时风雨，秋深日别离。便休终未肯，已苦不能疑。独愧商山路，千年四皓祠。
杨衡,将之荆州南与张伯刚马惣钟陵夜别,荆台别路长，密绪分离状。莫诉杯来促，更筹屡已倡。烛花侵雾暗，瑟调寒风亮。谁念晓帆开，默睇参差浪。
张籍,贾客乐,金陵向西贾客多，船中生长乐风波。欲发移船近江口，船头祭神各浇酒。停杯共说远行期，入蜀经蛮谁别离。金多众中为上客，夜夜算缗眠独迟。秋江初月猩猩语，孤帆夜发潇湘渚。水工持楫防暗滩，直过山边及前侣。年年逐利西复东，姓名不在县籍中。农夫税多长辛苦，弃业长为贩宝翁。
李群玉,哭郴州王使君,银章朱绂照云骢，六换鱼书惠化崇。瑶树忽倾沧海里，醉乡翻在夜台中。东山妓逐飞花散，北海尊随逝水空。曾是绮罗筵上客，一来长恸向春风。
武则天,唐享昊天乐·第十二,式乾路，辟天扉。回日驭，动云衣。登金阙，入紫微。望仙驾，仰恩徽。
杜牧,偶题,甘罗昔作秦丞相，子政曾为汉辇郎。千载更逢王侍读，当时还道有文章。
周朴,桐柏观,东南一境清心目，有此千峰插翠微。人在下方冲月上，鹤从高处破烟飞。岩深水落寒侵骨，门静花开色照衣。欲识蓬莱今便是，更于何处学忘机。
储光羲,观范阳递俘,北河旄星陨，鬼方獮林胡。群师舞弓矢，电发归燕墟。皇皇轩辕君，赞赞皋陶谟。方思壮军实，远近递生俘。车马践大逵，合沓成深渠。牧人过橐驼，校正引騊駼。烈风朝送寒，云雪霭天隅。草木同一色，谁能辨荣枯。四履封元戎，百金酬勇夫。大邦武功爵，固与炎皇殊。
李白,秋夜与刘砀山泛宴喜亭池,明宰试舟楫，张灯宴华池。文招梁苑客，歌动郢中儿。月色望不尽，空天交相宜。令人欲泛海，只待长风吹。
陈羽,观朱舍人归葬吴中,翩翩绛旐寒流上，行引东归万里魂。几处州人临水哭，共看遗草有王言。
韦应物,秋夜寄丘二十二员外,怀君属秋夜，散步咏凉天。山空松子落，幽人应未眠。
方干,初归镜中寄陈端公,去岁离家今岁归，孤帆梦向鸟前飞。必知芦笋侵沙井，兼被藤花占石矶。云岛采茶常失路，雪龛中酒不关扉。故交若问逍遥事，玄冕何曾胜苇衣。
宋之问,灵隐寺,鹫岭郁岧峣，龙宫锁寂寥。楼观沧海日，门对浙江潮。桂子月中落，天香云外飘。扪萝登塔远，刳木取泉遥。霜薄花更发，冰轻叶未凋。夙龄尚遐异，搜对涤烦嚣。待入天台路，看余度石桥。
元稹,当来日大难行,当来日大难行。前有阪，后有坑。大梁侧，小梁倾。两轴相绞，两轮相撑。大牛竖，小牛横。乌啄牛背，足趺力伫。当来日大难行。太行虽险，险可使平。轮轴自挠，牵制不停。泥潦渐久，荆棘旋生。行必不得，不如不行。
许孟容,享文恭太子庙乐章,觞牢具品，管弦有节。祝道寅恭，神仪昭晰。桐珪早贵，象辂追设。磬达乐成，降歆丰洁。
姚合,种苇,欲种数茎苇，出门来往频。近陂收本土，选地问幽人。静看唯思长，初移未觉匀。坐中寻竹客，将去更逡巡。
齐己,夏日草堂作,沙泉带草堂，纸帐卷空床。静是真消息，吟非俗肺肠。园林坐清影，梅杏嚼红香。谁住原西寺，钟声送夕阳。
郑损,星精石,突险呀空龙虎蹲，由来英气蓄寒根。苍苔点染云生靥，老雨淋漓铁渍痕。松韵远趋疑认祖，山阴轻覆似怜孙。孤岩恰恰容幽构，可爱江南释子园。
孟浩然,人日登南阳驿门亭子，怀汉川诸友,朝来登陟处，不似艳阳时。异县殊风物，羁怀多所思。剪花惊岁早，看柳讶春迟。未有南飞雁，裁书欲寄谁。
白居易,三月三日怀微之,良时光景长虚掷，壮岁风情已暗销。忽忆同为校书日，每年同醉是今朝。
方干,阳亭言事献漳州于使君,重叠山前对酒樽，腾腾兀兀度朝昏。平明疏磬白云寺，遥夜孤砧红叶村。去鸟岂知烟树远，惊鱼应觉露荷翻。旅人寄食逢黄菊，每见故人思故园。
胡曾,咏史诗·李陵台,北入单于万里疆，五千兵败滞穷荒。英雄不伏蛮夷死，更筑高台望故乡。
白居易,和郭使君题枸杞（一作枸杞寄郭使君）,山阳太守政严明，吏静人安无犬惊。不知灵药根成狗，怪得时闻吠夜声。
孟贯,酬东溪史处士,咫尺东溪路，年来偶访迟。泉声迷夜雨，花片落空枝。石径逢僧出，山床见鹤移。贫斋有琴酒，曾许月圆期。
权德舆,哭张十八校书（数日前辱书，未及还答，俄承凶讣）,芸阁为郎一命初，桐州寄傲十年馀。魂随逝水归何处，名在新诗众不如。蹉跎江浦生华发，牢落寒原会素车。更忆八行前日到，含凄为报秣陵书。
戴叔伦,游清溪兰若（兼隐者旧居）,西看叠嶂几千重，秀色孤标此一峰。丹灶久闲荒宿草，碧潭深处有潜龙。灵仙已去空岩室，到客唯闻古寺钟。远对白云幽隐在，年年不离旧杉松。
许棠,塞外书事,征路出穷边，孤吟傍戍烟。河光深荡塞，碛色迥连天。残日沉雕外，惊蓬到马前。空怀钓鱼所，未定卜归年。
皮日休,木兰后池三咏·浮萍,嫩似金脂飏似烟，多情浑欲拥红莲。明朝拟附南风信，寄与湘妃作翠钿。
陆龟蒙,樵人十咏·樵担,轻无斗储价，重则筋力绝。欲下半岩时，忧襟两如结。风高势还却，雪厚疑中折。负荷诚独难，移之赠来哲。
崔颢,送单于裴都护赴西河,征马去翩翩，城秋月正圆。单于莫近塞，都护欲临边。汉驿通烟火，胡沙乏井泉。功成须献捷，未必去经年。
任翻,长安冬夜书事,忧来长不寐，往事重思量。清渭几年客，故衣今夜霜。春风谁识面，水国但牵肠。十二门车马，昏明各自忙。
孟郊,自商行谒复州卢使君虔,一身绕千山，远作行路人。未遂东吴归，暂出西京尘。仲宣荆州客，今余竟陵宾。往迹虽不同，托意皆有因。商岭莓苔滑，石坂上下频。江汉沙泥洁，永日光景新。独泪起残夜，孤吟望初晨。驱驰竟何事，章句依深仁。
王维,济上四贤咏·崔录事,解印归田里，贤哉此丈夫。少年曾任侠，晚节更为儒。遁迹东山下，因家沧海隅。已闻能狎鸟，余欲共乘桴。
刘得仁,晚步,野步晚悠悠，山光澹早秋。远空沦日脚，多稼没人头。古木蝉齐噪，深塍水慢流。幽居回不近，秋策却堪愁。
徐夤,尚书筵中咏红手帕,鹤绫三尺晓霞浓，送与东家二八容。罗带绣裙轻好系，藕丝红缕细初缝。别来拭泪遮桃脸，行去包香坠粉胸。无事把将缠皓腕，为君池上折芙蓉。
戴叔伦,去妇怨,出户不敢啼，风悲日凄凄。心知恩义绝，谁忍分明别。下坂车辚辚，畏逢乡里亲。空持床前幔，却寄家中人。忽辞王吉去，为是秋胡死。若比今日情，烦冤不相似。
于濆,田翁叹,手植千树桑，文杏作中梁。频年徭役重，尽属富家郎。富家田业广，用此买金章。昨日门前过，轩车满垂杨。归来说向家，儿孙竟咨嗟。不见千树桑，一浦芙蓉花。
吕温,古兴,越欧百炼时，楚卞三泣地。二宝无人识，千龄皆弃置。空岩起白虹，古狱生紫气。安得命世客，直来开奥秘。剑任刜钟看，玉从投火试。必能绝疑惑，然后论奇异。
李商隐,北齐二首,一笑相倾国便亡，何劳荆棘始堪伤。小怜玉体横陈夜，已报周师入晋阳。巧笑知堪敌万几，倾城最在著戎衣。晋阳已陷休回顾，更请君王猎一围。
张说,皇帝降诞日集贤殿赐宴,仲秋金帝起，五日土行昭。瑞表壬寅露，光传甲子宵。阴风吹大泽，梦日照昌朝。不独华封老，千年喜祝尧。
王建,荒园,朝日满园霜，牛冲篱落坏。扫掠黄叶中，时时一窠薤。
李中,书郭判官幽斋壁,不妨公退尚清虚，创得幽斋兴有馀。要引好风清户牖，旋栽新竹满庭除。倾壶待客花开后，煮茗留僧月上初。更有野情堪爱处，石床苔藓似匡庐。
元稹,使东川·江楼月,嘉陵江岸驿楼中，江在楼前月在空。月色满床兼满地，江声如鼓复如风。诚知远近皆三五，但恐阴晴有异同。万一帝乡还洁白，几人潜傍杏园东。
许浑,和常秀才寄简归州郑使君借猿,谢守携猿东路长，袅藤穿竹似潇湘。碧山初暝啸秋月，红树生寒啼晓霜。陌上楚人皆驻马，里中巴客半归乡。心知欲借南游侣，未到三声恐断肠。
司空图,五月九日,金石皆销铄，贤愚共网罗。达从诗似偈，狂觉哭胜歌。高燕凌鸿鹄，枯槎压芰荷。此中无别境，此外是闲魔。
皇甫冉,问正上人疾,医王犹有疾，妙理竞难穷。饵药应随病，观身转悟空。地闲花欲雨，窗冷竹生风。几日东林去，门人待远公。
项斯,献令狐相公，时相公郊坛行事回（一作赵嘏诗）,鹗在卿云冰在壶，代天才业本訏谟。荣同伊陟传朱户，秀比王商入画图。昨夜星辰回剑履，前年风月满江湖。不知机务时多暇，还许诗家属和无。
李峤,甘露殿侍宴应制,月宇临丹地，云窗网碧纱。御筵陈桂醑，天酒酌榴花。水向浮桥直，城连禁苑斜。承恩恣欢赏，归路满烟霞。
王缙,游悟真寺,闻道黄金地，仍开白玉田。掷山移巨石，咒岭出飞泉。猛虎同三径，愁猿学四禅。买香然绿桂，乞火蹈红莲。草色摇霞上，松声泛月边。山河穷百二，世界接三千。梵宇聊凭视，王城遂渺然。灞陵才出树，渭水欲连天。远县分朱郭，孤村起白烟。望云思圣主，披雾忆群贤。薄宦惭尸素，终身拟尚玄。谁知草庵客，曾和柏梁篇。
储光羲,秦中初霁献给事二首,渭水收暮雨，处处多新泽。宫苑傍山明，云林带天碧。君子耸高驾，英声邈今昔。锵佩出中台，彯缨入仙掖。夙心幸清鉴，晚志欣良觌。鸣盗非足征，愿言同下客。南国久为思，西都尝作宾。云开天地色，日照山河春。善听在知己，扬光唯达人。妙年弄柔翰，弱冠偶良晨。擢第文昌阁，还家沧海滨。寸心何所望，东掖有贤臣。
陈季,湘灵鼓瑟,神女泛瑶瑟，古祠严野亭。楚云来泱漭，湘水助清泠。妙指微幽契，繁声入杳冥。一弹新月白，数曲暮山青。调苦荆人怨，时遥帝子灵。遗音如可赏，试奏为君听。
雍裕之,早蝉,一声清溽暑，几处促流年。志士心偏苦，初闻独泫然。
姚合,寄紫阁隐者,自闻憔客说，无计得相寻。几世传高卧，全家在一林。养情书览苦，采药路多深。愿得为邻里，谁能说此心。
李白,相和歌辞·采莲曲,若耶溪边采莲女，笑隔荷花共人语。日照新妆水底明，风飘香袖空中举。岸上谁家游冶郎，三三五五映垂杨。紫骝嘶入落花去，见此踟蹰空断肠。
张籍,送郑秀才归宁,桂楫彩为衣，行当令节归。夕潮迷浦远，昼雨见人稀。野芰到时熟，江鸥泊处飞。离琴一奏罢，山雨霭馀晖。
鲍溶,秋暮八月十五夜与王璠侍御赏月因怆远离聊以奉寄,前月月明夜，美人同远光。清尘一以间，今夕坐相忘。风落芙蓉露，凝馀绣服香。
石倚,舞干羽两阶,干羽能柔远，前阶舞正陈。欲称文德盛，先表乐声新。肃肃行初列，森森气益振。动容和律吕，变曲静风尘。化美超千古，恩波及七旬。已知天下服，不独有苗人。
杜牧,渡吴江,堠馆人稀夜更长，姑苏城远树苍苍。江湖潮落高楼迥，河汉秋归广殿凉。月转碧梧移鹊影，露低红草湿萤光。文园诗侣应多思，莫醉笙歌掩华堂。
皇甫冉,送韦山人归钟山所居（一作郎士元诗）,逸人归路远，弟子出山迎。服药颜虽驻，耽书癖已成。柴扉度岁月，藜杖见公卿。更作儒林传，还应有姓名。
韦庄,使院黄葵花,薄妆新著淡黄衣，对捧金炉侍醮迟。向月似矜倾国貌，倚风如唱步虚词。乍开檀炷疑闻语，试与云和必解吹。为报同人看来好，不禁秋露即离披。
潘咸,送僧,阙下僧归山顶寺，却看朝日下方明。莫道野人寻不见，半天云里有钟声。
NA,郊庙歌辞·祀圜丘乐章·雍和,钦惟大帝，载仰皇穹。始命田烛，爰启郊宫。云门骇听，雷鼓鸣空。神其介祀，景祚斯融。
齐己,送人自蜀回南游,锦水东浮情尚郁，湘波南泛思何长。蜀魂巴狖悲残夜，越鸟燕鸿叫夕阳。烟月几般为客路，林泉四绝是吾乡。寻幽必有僧相指，宋杜题诗近旧房。
冷朝阳,冬日逢冯法曹话怀,分襟二年内，多少事相干。礼乐风全变，尘埃路渐难。秋林新叶落，霜月满庭寒。虽喜逢知己，他乡岁又阑。
张潮,江南行,茨菰叶烂别西湾，莲子花开犹未还。妾梦不离江水上，人传郎在凤凰山。
薛能,题于公花园,含桃庄主后园深，繁实初成静扫阴。若使明年花可待，应须恼破事花心。
贯休,茫茫曲,茫茫复茫茫，满眼皆埃尘。莫言白发多，茎茎是愁筋。未达苦雕伪，及达多不仁。浅深与高低，尽能生棘榛。茫茫四大愁杀人。
韩翃,令狐员外宅宴寄中丞,寒色凝罗幕，同人清夜期。玉杯留醉处，银烛送归时。独坐隔千里，空吟对雪诗。
刘长卿,小鸟篇，上裴尹,藩篱小鸟何甚微，翩翩日夕空此飞。只缘六翮不自致，长似孤云无所依。西城黯黯斜晖落，众鸟纷纷皆有托。独立虽轻燕雀群，孤飞还惧鹰鹯搏。自怜天上青云路，吊影徘徊独愁暮。衔花纵有报恩时，择木谁容托身处。岁月蹉跎飞不进，羽毛憔悴何人问。绕树空随乌鹊惊，巢林只有鹪鹩分。主人庭中荫乔木，爱此清阴欲栖宿。少年挟弹遥相猜，遂使惊飞往复回。不辞奋翼向君去，唯怕金丸随后来。
白居易,醉中戏赠郑使君（时使君先归，留妓乐重饮）,密座移红毯，酡颜照渌杯。双娥留且住，五马任先回。醉耳歌催醒，愁眉笑引开。平生少年兴，临老暂重来。
钱起,奉和圣制登朝元阁,六合纡玄览，重轩启上清。石林飞栋出，霞顶泰阶平。拂曙銮舆上，晞阳瑞雪晴。翠微回日驭，丹巘驻天行。御气升银汉，垂衣俯锦城。山通玉苑迥，河抱紫关明。感物乾文动，凝神道化成。周王陟乔岳，列辟让英声。
胡传美,武康碧落观,仙宫碧落太微书，遗迹依然掩故居。幢节不归天杳邈，烟霞空锁日幽虚。不逢金简扳云洞，可惜瑶台叠藓除。欲脱儒衣陪羽客，伤心齿发已凋疏。
NA,占年,要见麦，见三白。正月三白，田公笑赫赫。
畅当,蒲中道中二首,苍苍中条山，厥形极奇磈。我欲涉其崖，濯足黄河水。古刹栖柿林，绿阴覆苍瓦。岁晏来品题，拾叶总堪写。
杨凌,即事寄人,中禁鸣钟日欲高，北窗欹枕望频搔。相思寂寞青苔合，唯有春风啼伯劳。
白居易,春夜宴席上戏赠裴淄川,九十不衰真地仙，六旬犹健亦天怜。今年相遇莺花月，此夜同欢歌酒筵。四座齐声和丝竹，两家随分斗金钿。留君到晓无他意，图向君前作少年。
原陵老翁,原陵老翁吟,野田荆棘春，闺阁绮罗新。出没头上日，生死眼前人。欲知我家在何处，北邙松柏正为邻。洛阳女儿罗绮多，无奈孤翁老去何，奈尔何。正色鸿焘，神思化伐。穹施后承，光负玄设。呕沦吐萌，垠倪散截。迷肠郗曲，zw零霾曀。雀毁龟水，健驰御屈。拿尾研动。袾袾哳哳。dS用秘功，以岭以穴。柂薪伐药，莽榤万茁。呕律则祥，佛伦惟萨。牡虚无有，颐咽蕊屑。肇素未来，晦明兴灭。五行七曜，成此闰馀。上帝降灵，岁且涒徐。蛇蜕其皮，吾亦神摅。九九六六，束身天除。何以充喉，吐纳太虚。何以蔽踝，霞袂云袽。哀尔浮生，栉比荒墟。吾复丽气，还形之初。在帝左右，道济忽诸。
柳公绰,题梓州牛头寺,一出西城第二桥，两边山木晚萧萧。井花净洗行人耳，留听溪声入夜潮。
薛zm,敕赠康尚书美人,天门喜气晓氛氲，圣主临轩召冠军。欲令从此行霖雨，先赐巫山一片云。
欧阳詹,乐津店北陂,婵娟有丽玉如也，美笑当予系予马。罗帏碧簟岂相容，行到山头忆山下。
王贞白,述松,远谷呈材干，何由入栋梁。岁寒虚胜竹，功绩不如桑。秋露落松子，春深裛嫩黄。虽蒙匠者顾，樵采日难防。
权德舆,盘豆驿,盘豆绿云上古驿，望思台下使人愁。江充得计太子死，日暮戾园风雨秋。
范传正,赋得春风扇微和,暧暧当迟日，微微扇好风。吹摇新叶上，光动浅花中。澹荡凝清昼，氤氲暧碧空。稍看生绿水，已觉散芳丛。徙倚情偏适，裴回赏未穷。妍华不可状，竟夕气融融。
韩翃,送王少府归杭州,归舟一路转青蘋，更欲随潮向富春。吴郡陆机称地主，钱塘苏小是乡亲。葛花满把能消酒，栀子同心好赠人。早晚重过鱼浦宿，遥怜佳句箧中新。
张纮,杂曲歌辞·行路难,君不见温家玉镜台，提携抱握九重来。君不见相如绿绮琴，一抚一拍凤凰音。人生意气须及早，莫负当年行乐心。荆王奏曲楚妃叹，曲尽欢终夜将半。朱楼银阁正平生，碧草青苔坐芜漫。当春对酒不须疑，视目相看能几时。春风吹尽燕初至，此时自谓称君意。秋露萎草鸿始归，此时衰暮与君违。人生翻覆何常足，谁保容颜无是非。
刘长卿,南楚怀古,南国久芜没，我来空郁陶。君看章华宫，处处生蓬蒿。但见陵与谷，岂知贤与豪。精魂托古木，宝剑捐江皋。倚棹下晴景，回舟随晚涛。碧云暮寥落，湖上秋天高。往事那堪问，此心徒自劳。独馀湘水上，千载闻离骚。
元稹,酬乐天寄蕲州簟,蕲簟未经春，君先拭翠筠。知为热时物，预与瘴中人。碾玉连心润，编牙小片珍。霜凝青汗简，冰透碧游鳞。水魄轻涵黛，琉璃薄带尘。梦成伤冷滑，惊卧老龙身。
陈子昂,送梁李二明府,负书犹在汉，怀策未闻秦。复此穷秋日，芳樽别故人。黄金装屡尽，白首契逾新。空羡双凫舄，俱飞向玉轮。
宇文鼎,山下泉,可致清川广，难量利物功。涓流此山下，谁识去无穷。
李商隐,赋得鸡,稻粱犹足活诸雏，妒敌专场好自娱。可要五更惊晓梦，不辞风雪为阳乌。
李咸用,同玄昶上人观山榴,病随支遁偶行行，正见榴花独满庭。瘦竹成林人不看，却应著得强青青。
司空曙,峡口送友人,峡口花飞欲尽春，天涯去住泪沾巾。来时万里同为客，今日翻成送故人。
张籍,病中寄白学士拾遗,秋亭病客眠，庭树满枝蝉。凉风绕砌起，斜影入床前。梨晚渐红坠，菊寒无黄鲜。倦游寂寞日，感叹蹉跎年。尘欢久消委，华念独迎延。自寓城阙下，识君弟事焉。君为天子识，我方沉病缠。无因会同语，悄悄中怀煎。
薛能,符亭二首,符亭之地雅离群，万古悬泉一旦新。若念农桑也如此，县人应得似行人。山如巫峡烟云好，路似嘉祥水木清。大抵游人总应爱，就中难说是诗情。
王维,辋川集·金屑泉,日饮金屑泉，少当千馀岁。翠凤翊文螭，羽节朝玉帝。
司空图,杂言（一作短歌行）,乌飞飞，兔蹶蹶，朝来暮去驱时节。女娲只解补青天，不解煎胶粘日月。
薛能,长安送友人之黔南,衡岳犹云过，君家独几千。心从贱游话，分向禁城偏。陆路终何处，三湘在素船。琴书去迢递，星路照潺湲。台镜簪秋晚，盘蔬饭雨天。同文到乡尽，殊国共行连。后会应多日，归程自一年。贫交永无忘，孤进合相怜。
贾岛,古意,碌碌复碌碌，百年双转毂。志士终夜心，良马白日足。俱为不等闲，谁是知音目。眼中两行泪，曾吊三献玉。
上官仪,故北平公挽歌,木落园林旷，庭虚风露寒。北里清音绝，南陔芳草残。远气犹标剑，浮云尚写冠。寂寂琴台晚，秋阴入井干。
王建,精卫词,精卫谁教尔填海，海边石子青磊磊。但得海水作枯池，海中鱼龙何所为。口穿岂为空衔石，山中草木无全枝。朝在树头暮海里，飞多羽折时堕水。高山未尽海未平，愿我身死子还生。
卢仝,蜻蜓歌（黄河中蜻蜓，其力小，犯险无溺）,黄河中流日影斜，水天一色无津涯，处处惊波喷流飞雪花。篙工楫师力且武，进寸退尺莫能度。吾甚惧。念汝小虫子，造化借羽翼。随风戏中流，翩然有馀力。吾不如汝无他，无羽翼。吾若有羽翼，则上叩天关。为圣君请贤臣，布惠化于人间。然后东飞浴东溟，吸日精，撼若木之英，纷而零。使地上学仙之子，得而食之皆长生。不学汝无端小虫子，叶叶水上无一事，忽遭风雨水中死。
权德舆,送薛温州（惊字）,昨日馈连营，今来刺列城。方期建礼直，忽访永嘉程。郡内裁诗暇，楼中迟客情。凭君减千骑，莫遣海鸥惊。
唐彦谦,韦曲,欲写愁肠愧不才，多情练漉已低摧。穷郊二月初离别，独傍寒村嗅野梅。
李白,陪从祖济南太守泛鹊山湖三首,初谓鹊山近，宁知湖水遥。此行殊访戴，自可缓归桡。湖阔数千里，湖光摇碧山。湖西正有月，独送李膺还。水入北湖去，舟从南浦回。遥看鹊山转，却似送人来。
权德舆,冬至宿斋时郡君南内朝谒因寄,清斋独向丘园拜，盛服想君兴庆朝。明日一阳生百福，不辞相望阻寒宵。
皇甫冉,登山歌,青山前，青山后，登高望两处，两处今何有。烟景满川原，离人堪白首。
梁补阙,赠米都知,供奉三朝四十年，圣时流落发衰残。贪将乐府歌明代，不把清吟换好官。
畅当,南充谢郡客游澧州留赠宇文中丞,仆本濩落人，辱当州郡使。量力颇及早，谢归今即己。萧萧若凌虚，襟带顿销靡。车服率然来，涔阳作游子。郁郁寡开颜，默默独行李。忽逢平生友，一笑方在此。秋情宁风日，楚思浩云水。为语弋林者，冥冥鸿远矣。
鲍溶,宿悟空寺赠僧,劳者谣烛蛾，致身何营营。雪山本师在，心地如镜清。往与本师别，人间买浮名。朝光畏不久，内火烧人情。迷路喜未远，宿留化人城。前心宛如此，了了随静生。维持薝卜花，却与前心行。
吴融,赠z6光上人草书歌,篆书朴，隶书俗，草圣贵在无羁束。江南有僧名z6光，紫毫一管能颠狂。人家好壁试挥拂，瞬目已流三五行。摘如钩，挑如拨，斜如掌，回如斡。又如夏禹锁淮神，波底出来手正拔。又如朱亥锤晋鄙，袖中抬起腕欲脱。有时软萦盈，一穗秋云曳空阔。有时瘦巉岩，百尺枯松露槎枿。忽然飞动更惊人，一声霹雳龙蛇活。稽山贺老昔所传，又闻能者惟张颠。上人致功应不下，其奈飘飘沧海边。可中一入天子国，络素裁缣洒毫墨。不系知之与不知，须言一字千金值。
皮日休,重玄寺双矮桧,扑地枝回是翠钿，碧丝笼细不成烟。应如天竺难陀寺，一对狻猊相枕眠。
令狐楚,奉和仆射相公酬忠武李相公见寄之作,丽藻飞来自相庭，五文相错八音清。初瞻绮色连霞色，又听金声继玉声。才出山西文与武，欢从塞北弟兼兄。白头老尹三川上，双和阳春喜复惊。
王有初,赠在贺先辈,频醉管弦三月暮，远寻花柳五湖来。
罗隐,江亭别裴饶,行杯且待怨歌终，多病怜君事事同。衰鬓别来光景里，故乡归去乱罹中。乾坤垫裂三分在，井邑摧残一半空。日晚长亭问西使，不堪车马尚萍蓬。
李峤,舟,征棹三江暮，连樯万里回。相乌风际转，画鹢浪前开。羽客乘霞至，仙人弄月来。何当同傅说，特展巨川材。
卢肇,和主司王起（一作奉和主司王仆射答周侍郎贺放榜作）,嵩高降德为时生，洪笔三题造化名。凤诏伫归专北极，骊珠搜得尽东瀛。褒衣已换金章贵，禁掖曾随玉树荣。明日定知同相印，青衿新列柳间营。
乔知之,相和歌辞·铜雀妓,金阁惜分香，铅华不重妆。空馀歌舞地，犹是为君王。哀弦调已绝，艳曲不须长。共看西陵暮，秋烟生白杨。
杜审言,蓬莱三殿侍宴奉敕咏终南山应制,北斗挂城边，南山倚殿前。云标金阙迥，树杪玉堂悬。半岭通佳气，中峰绕瑞烟。小臣持献寿，长此戴尧天。
徐铉,北苑侍宴杂咏诗·水,碧草垂低岸，东风起细波。横汾从游宴，何谢到天河。
刘禹锡,送唐舍人出镇闽中,暂辞鸳鹭出蓬瀛，忽拥貔貅镇粤城。闽岭夏云迎皂盖，建溪秋树映红旌。山川远地由来好，富贵当年别有情。了却人间婚嫁事，复归朝右作公卿。
卢纶,送马尚书郎君侍从归觐太原,玉人垂玉鞭，百骑带櫜鞬。从赏野邮静，献新秋果鲜。塞屯丰雨雪，虏帐失山川。遥想称觞后，唯当共被眠。
刘禹锡,尝茶,生拍芳丛鹰觜芽，老郎封寄谪仙家。今宵更有湘江月，照出菲菲满碗花。
罗邺,献池州庾员外,曾降瑶缄荐姓名，攀云几合到蓬瀛。须存彭寿千年在，终见茅公九转成。鲲海已知劳鹤使，萤窗不那梦霓旌。琪花玉蔓应相笑，未得歌吟从酒行。
陈陶,春日行,鶗鴂初鸣洲渚满，龙蛇洗鳞春水暖。病多欲问山寺僧，湖上人传石桥断。
姚合,谢韬光上人,上方清净无因住，唯愿他生得住持。只恐无生复无我，不知何处更逢师。
顾况,从剡溪至赤城,灵溪宿处接灵山，窈映高楼向月闲。夜半鹤声残梦里，犹疑琴曲洞房间。
李淮,听弹沈湘怨,撩乱客心眠不得，秋庭一夜月中行。
许浑,咸阳城东楼（一作咸阳城西楼晚眺，一作西门）,一上高城万里愁，蒹葭杨柳似汀洲。溪云初起日沈阁，山雨欲来风满楼。鸟下绿芜秦苑夕，蝉鸣黄叶汉宫秋。行人莫问当年事，故国东来渭水流。
李嘉祐,题裴十六少卿东亭,平津旧东阁，深巷见南山。卷箔岚烟润，遮窗竹影闲。倾茶兼落帽，恋客不开关。斜照窥帘外，川禽时往还。
权德舆,送韩孝廉侍从赴举,贡士去翩翩，如君最少年。彩衣行不废，儒服代相传。晓月经淮路，繁阴过楚天。清谈遇知己，应访孝廉船。
皇甫冉,酬张二仲彝,吴洲见芳草，楚客动归心。屈宋乡山古，荆衡烟雨深。艰难十载别，羁旅四愁侵。澧月通沅水，湘云入桂林。已看生白发，当为乏黄金。江海时相见，唯闻梁甫吟。
秦系,题章野人山居（一作马戴诗）,带郭茅亭诗兴饶，回看一曲倚危桥。门前山色能深浅，壁上湖光自动摇。闲花散落填书帙，戏鸟低飞碍柳条。向此隐来经几载，如今已是汉家朝。
韦承庆,南中咏雁诗（一作于季子诗，题作南行别弟）,万里人南去，三春雁北飞。不知何岁月，得与尔同归。
卢藏用,奉和幸安乐公主山庄应制,皇女琼台天汉浔，星桥月宇构山林。飞萝半拂银题影，瀑布环流玉砌阴。菊浦香随鹦鹉泛，箫楼韵逐凤凰吟。瑶池驻跸恩方久，璧月无文兴转深。
皇甫冉,同李苏州伤美人,玉佩石榴裙，当年嫁使君。专房犹见宠，倾国众皆闻。歌舞常无对，幽明忽此分。阳台千万里，何处作朝云。
沈佺期,幸白鹿观应制,紫凤真人府，斑龙太上家。天流芝盖下，山转桂旗斜。圣藻垂寒露，仙杯落晚霞。唯应问王母，桃作几时花。
朱庆馀,震为苍筤竹,为擢东方秀，修然异众筠。青苍才映粉，蒙密正含春。嫩箨沾微雨，幽根绝细尘。乍怜分径小，偏觉带烟新。结实皆留凤，垂阴似庇人。顾唯竿在手，深水挂赪鳞。
陈陶,洛城见贺自真飞升（一作登仙）,子晋鸾飞古洛川，金桃再熟贺郎仙。三清乐奏嵩丘下，五色云屯御苑前。朱顶舞低迎绛节，青鬟歌对驻香輧。谁能白昼相悲泣，太极光阴亿万年。
贾岛,咏韩氏二子,千岩一尺璧，八月十五夕。清露堕桂花，白鸟舞虚碧。
钱起,送虞说擢第东游,湖山不可厌，东望有馀情。片玉登科后，孤舟任兴行。月中严子濑，花际楚王城。岁暮云皋鹤，闻天更一鸣。
无可,送僧归中条（一作送觉法师往中条旧隐）,夜叶动飘飘，寒来话数宵。卷经归鸟外，转雪过山椒。旧长松杉大，难行水石遥。元戎宗内学，应就白云招。
杜牧,李和鼎,鵩鸟飞来庚子直，谪去日蚀辛卯年。由来枉死贤才事，消长相持势自然。
吴融,赴职西川过便桥书怀寄同年,平门桥下水东驰，万里从军一望时。乡思旋生芳草见，客愁何限夕阳知。秦陵无树烟犹锁，汉苑空墙浪欲吹。不是伤春爱回首，杏坛恩重马迟迟。
包佶,发襄阳后却寄公安人,挥泪送回人，将书报所亲。晚年多疾病，中路有风尘。王粲频征楚，君恩许入秦。还同星火去，马上别江春。
张彪,北游还酬孟云卿,忽忽忘前事，志愿能相乖。衣马久羸弊，谁信文与才。善道居贫贱，洁服蒙尘埃。行行无定心，壈坎难归来。慈母忧疾疹，至家念栖哀。与君宿姻亲，深见中外怀。俟余惜时节，怅望临高台。
NA,汴州人歌,浊流洋洋，有辟其郛。阗道嚾呼，公来之初。今公之归，公在丧车。公既来止，东人以完。今公殁矣，人谁与安？
白居易,阿崔,谢病卧东都，羸然一老夫。孤单同伯道，迟暮过商瞿。岂料鬓成雪，方看掌弄珠。已衰宁望有，虽晚亦胜无。兰入前春梦，桑悬昨日弧。里闾多庆贺，亲戚共欢娱。腻剃新胎发，香绷小绣襦。玉芽开手爪，酥颗点肌肤。弓冶将传汝，琴书勿坠吾。未能知寿夭，何暇虑贤愚。乳气初离壳，啼声渐变雏。何时能反哺，供养白头乌。
灵一,题东兰若,上人禅室路裴回，万木清阴向日开。寒竹影侵行径石，秋风声入诵经台。闲云不系从舒卷，狎鸟无机任往来。更惜片阳谈妙理，归时莫待暝钟催。
皎然,送乌程李明府得陟状赴京,驿吏满江城，深仁见此情。士林推玉振，公府荐冰清。为政移风久，承恩就日行。仲容纶綍贵，南巷有光荣。
李白,东鲁门泛舟二首,日落沙明天倒开，波摇石动水萦回。轻舟泛月寻溪转，疑是山阴雪后来。水作青龙盘石堤，桃花夹岸鲁门西。若教月下乘舟去，何啻风流到剡溪。
杨嗣复,题李处士山居,卧龙决起为时君，寂寞匡庐惟白云。今日仲容修故业，草堂焉敢更移文。
孟郊,相和歌辞·杂怨三首,夭桃花清晨，游女红粉新。夭桃花薄暮，游女红粉故。树有百年花，人无一定颜。花送人老尽，人悲花自闲。贫女镜不明，寒花日少容。暗蛩有虚织，短线无长缝。浪水不可照，狂夫不可从。浪水多散影，狂夫多异踪。持此一生薄，空成百恨浓。忆人莫至悲，至悲空自衰。寄人莫翦衣，翦衣未必归。朝为双蒂花，暮为四散飞。花落却绕树，游子不顾期。
吕温,吐蕃别馆卧病寄朝中诸友,星汉纵横车马喧，风摇玉佩烛花繁。岂知羸卧穷荒外，日满深山犹闭门。
韦应物,秋景诣琅琊精舍,屡访尘外迹，未穷幽赏情。高秋天景远，始见山水清。上陟岩殿憩，暮看云壑平。苍茫寒色起，迢递晚钟鸣。意有清夜恋，身为符守婴。悟言缁衣子，萧洒中林行。
吕价,浊水求珠,至宝诚难得，潜光在浊流。深沈当处晦，皎洁庶来求。缀履将还用，褰裳必更收。蚌胎应自别，鱼目岂能俦。日彩逢高鉴，星光讵暗投。不因今日取，泥滓出无由。
张季略,小苑春望宫池柳色,韶光归汉苑，柳色发春城。半见离宫出，才分远水明。青葱当淑景，隐映媚新晴。积翠烟初合，微黄叶未生。迎春看尚嫩，照日见先荣。倘得辞幽谷，高枝寄一名。
王维,送邢桂州,铙吹喧京口，风波下洞庭。赭圻将赤岸，击汰复扬舲。日落江湖白，潮来天地青。明珠归合浦，应逐使臣星。
贾至,重别南给事,谪宦三年尚未回，故人今日又重来。闻道崖州一千里，今朝须尽数千杯。
常建,仙谷遇毛女意知是秦宫人,溪口水石浅，泠泠明药丛。入溪双峰峻，松栝疏幽风。垂岭枝袅袅，翳泉花濛濛。夤缘斋人目，路尽心弥通。盘石横阳崖，前流殊未穷。回潭清云影，瀰漫长天空。水边一神女，千岁为玉童。羽毛经汉代，珠翠逃秦宫。目觌神已寓，鹤飞言未终。祈君青云秘，愿谒黄仙翁。尝以耕玉田，龙鸣西顶中。金梯与天接，几日来相逢。
汪极,奉试麦垄多秀色,南陌生岐穗，农家乐事多。塍畦交茂绿，苗实际清和。日布玲珑影，风翻浩荡波。来牟知帝力，含哺有衢歌。
卢纶,送李尚书郎君昆季侍从归觐滑州,凤雏联翼美王孙，彩服戎装拟塞垣。金鼎对筵调野膳，玉鞭齐骑引行轩。冰河一曲旌旗满，墨诏千封雨露繁。更说务农将罢战，敢持歌颂庆晨昏。
李商隐,隋宫（一云隋堤）,乘兴南游不戒严，九重谁省谏书函。春风举国裁宫锦，半作障泥半作帆。
顾夐,荷叶杯,春尽小庭花落，寂寞，凭槛敛双眉。忍教成病忆佳期，知摩知，知摩知。歌发谁家筵上，寥亮，别恨正悠悠。兰釭背帐月当楼，愁摩愁，愁摩愁。弱柳好花尽拆，晴陌，陌上少年郎。满身兰麝扑人香，狂摩狂，狂摩狂。记得那时相见，胆战，鬓乱四肢柔。泥人无语不抬头，羞摩羞，羞摩羞。夜久歌声怨咽，残月，菊冷露微微。看看湿透缕金衣，归摩归，归摩归。我忆君诗最苦，知否，字字尽关心。红笺写寄表情深，吟摩吟，吟摩吟。金鸭香浓鸳被，枕腻，小髻簇花钿。腰如细柳脸如莲，怜摩怜，怜摩怜。曲砌蝶飞烟暖，春半，花发柳垂条。花如双脸柳如腰，娇摩娇，娇摩娇。一去又乖期信，春尽，满院长莓苔。手挪裙带独裴回，来摩来，来摩来。
戴叔伦,建中癸亥岁奉天除夜宿武当山北茅平村,岁除日又暮，山险路仍新。驱传迷深谷，瞻星记北辰。古亭聊假寐，中夜忽逢人。相问皆呜咽，伤心不待春。
李適,奉和春日幸望春宫应制,玉辇金舆天上来，花园四望锦屏开。轻丝半拂朱门柳，细缬全披画阁梅。舞蝶飞行飘御席，歌莺度曲绕仙杯。圣词今日光辉满，汉主秋风莫道才。
韩愈,古风,今日曷不乐，幸时不用兵。无曰既蹙矣，乃尚可以生。彼州之赋，去汝不顾。此州之役，去我奚适。一邑之水，可走而违。天下汤汤，曷其而归。好我衣服，甘我饮食。无念百年，聊乐一日。
贾至,洞庭送李十二赴零陵,今日相逢落叶前，洞庭秋水远连天。共说金华旧游处，回看北斗欲潸然。
王昌龄,观猎,角鹰初下秋草稀，铁骢抛鞚去如飞。少年猎得平原兔，马后横捎意气归。
雍陶,阴地关见入蕃公主石上手迹,汉家公主昔和蕃，石上今馀手迹存。风雨几年侵不灭，分明纤指印苔痕。
白居易,闻哭者,昨日南邻哭，哭声一何苦。云是妻哭夫，夫年二十五。今朝北里哭，哭声又何切。云是母哭儿，儿年十七八。四邻尚如此，天下多夭折。乃知浮世人，少得垂白发。余今过四十，念彼聊自悦。从此明镜中，不嫌头似雪。
李端,和李舍人直中书对月见寄,名卿步月正淹留，上客裁诗怨别游。素魄近成班女扇，清光远似庾公楼。婵娟更称凭高望，皎洁能传自古愁。盈手入怀皆不见，阳春曲丽转难酬。
李中,送姚端先辈归宁,知君归觐省，称意涉通津。解缆汀洲晓，张帆烟水春。牵吟芳草远，贳酒乱花新。拜庆庭闱处，蟾枝香满身。
裴夷直,留客,青梅欲熟笋初长，嫩绿新阴绕砌凉。湖馆翛然无俗客，白衣居士且匡床。
司空曙,岁暮怀崔峒耿湋,腊月江天见春色，白花青柳疑寒食。洛阳旧社各东西，楚国游人不相识。
刘禹锡,酬令狐相公见寄,才兼文武播雄名，遗爱芳尘满洛城。身在行台为仆射，书来甪里访先生。闲游占得嵩山色，醉卧高听洛水声。千里相思难命驾，七言诗里寄深情。
李颀,寄镜湖朱处士,澄霁晚流阔，微风吹绿蘋。鳞鳞远峰见，淡淡平湖春。芳草日堪把，白云心所亲。何时可为乐，梦里东山人。
李商隐,代贵公主,芳条得意红，飘落忽西东。分逐春风去，风回得故丛。明朝金井露，始看忆春风。
刘禹锡,海门潮别浩初师,前日过萧寺，看师上讲筵。都上礼白足，施者散金钱。方便无非教，经行不废禅。还知习居士，发论侍弥天。
孟浩然,武陵泛舟,武陵川路狭，前棹入花林。莫测幽源里，仙家信几深。水回青嶂合，云度绿溪阴。坐听闲猿啸，弥清尘外心。
韩愈,送郑尚书赴南海,番禺军府盛，欲说暂停杯。盖海旂幢出，连天观阁开。衙时龙户集，上日马人来。风静鶢鶋去，官廉蚌蛤回。货通师子国，乐奏武王台。事事皆殊异，无嫌屈大才。
沈颂,卫中作,卫风愉艳宜春色，淇水清泠增暮愁。总使榴花能一醉，终须萱草暂忘忧。
隐峦,琴,七条丝上寄深意，涧水松风生十指。自乃知音犹尚稀，欲教更入何人耳。
周繇,送入蕃使,猎猎旗幡过大荒，敕书犹带御烟香。滹沱河冻军回探，逻逤孤城雁著行。远寨风狂移帐幕，平沙日晚卧牛羊。早终册礼朝天阙，莫遣虬髭染塞霜。
白居易,路上寄银匙与阿龟,谪宦心都惯，辞乡去不难。缘留龟子住，涕泪一阑干。小子须娇养，邹婆为好看。银匙封寄汝，忆我即加餐。
吴少微,相和歌辞·怨歌行,城南有怨妇，含怨倚兰丛。自谓二八时，歌舞入汉宫，皇恩弄幸玉堂中。绿陌黄花催夜酒，锦衣罗袂逐春风。建章西宫焕若神，燕赵美女二千人。君王厌德不忘新，况群艳冶纷来陈。是时别君不再见，三十三春长信殿。长信重门昼掩关，清房晓帐幽且闲。绮窗虫网氛尘色，文轩莺对桃李颜。天王贵宫不贮老，浩然泪陨今来还。自怜转晚暮，试逐佳游芳草路。小腰丽女夺人奇，金鞍少年曾不顾。归来谁为夫，请谢西家妇，莫辞先醉解罗襦。
韩愈,宿曾江口示侄孙湘二首（湘，字北渚，老成之子）,云昏水奔流，天水漭相围。三江灭无口，其谁识涯圻。暮宿投民村，高处水半扉。犬鸡俱上屋，不复走与飞。篙舟入其家，暝闻屋中唏。问知岁常然，哀此为生微。海风吹寒晴，波扬众星辉。仰视北斗高，不知路所归。舟行忘故道，屈曲高林间。林间无所有，奔流但潺潺。嗟我亦拙谋，致身落南蛮。茫然失所诣，无路何能还。
NA,白衣女子木叶上诗,桃花洞口开，香蕊落莓苔。佳景虽堪玩，萧郎殊未来。
杜甫,送贾阁老出汝州,西掖梧桐树，空留一院阴。艰难归故里，去住损春心。宫殿青门隔，云山紫逻深。人生五马贵，莫受二毛侵。
杨衡,病中赴袁州次香馆,病舆憩上馆，缭绕向山隅。荒葛漫欹壁，幽禽啄朽株。力微怯升降，意欲结踟躇。谁能挹香水，一为濯烦纡。
客户里女子,赠段何,乐广清羸经几年，姹娘相托不论钱。轻盈妙质归何处，惆怅碧楼红玉钿。
李建勋,宫词,自远凝旒守上阳，舞衣顿减旧朝香。帘垂粉阁春将尽，门掩梨花日渐长。草色深浓封辇路，水声低咽转宫墙。君王一去不回驾，皓齿青蛾空断肠。
李商隐,归来,旧隐无何别，归来始更悲。难寻白道士，不见惠禅师。草径虫鸣急，沙渠水下迟。却将波浪眼，清晓对红梨。
李世民,入潼关,崤函称地险，襟带壮两京。霜峰直临道，冰河曲绕城。古木参差影，寒猿断续声。冠盖往来合，风尘朝夕惊。高谈先马度，伪晓预鸡鸣。弃繻怀远志，封泥负壮情。别有真人气，安知名不名。
卢纶,蓝溪期萧道士采药不至,春风生百药，几处术苗香。人远花空落，溪深日复长。病多知药性，老近忆仙方。清节何由见，三山桂自芳。
贯休,杂曲歌辞·少年行三首,锦衣鲜华手擎鹘，闲行气貌多轻忽。稼穑艰难总不知，五帝三皇是何物。自拳五色球，迸入他人宅。却捉苍头奴，玉鞭打一百。面白如削玉，猖狂曲江曲。马上黄金鞍，适来新赌得。
薛能,秋夜山中述事,初宵门未掩，独坐对霜空。极目故乡月，满溪寒草风。樵声当岭上，僧语在云中。正恨归期晚，萧萧闻塞鸿。
吴仁璧,春雪,雪霁凝光入坐寒，天明犹自卧袁安。貂裘穿后鹤氅敝，自此风流不足看。
戴叔伦,答崔法曹赋四雪,楚僧蹑雪来招隐，先访高人积雪中。已别剡溪逢雪去，雪山修道与师同。
李商隐,寿安公主出降,沩水闻贞媛，常山索锐师。昔忧迷帝力，今分送王姬。事等和强虏，恩殊睦本枝。四郊多垒在，此礼恐无时。
沈佺期,幸梨园亭观打球应制,今春芳苑游，接武上琼楼。宛转萦香骑，飘飖拂画球。俯身迎未落，回辔逐傍流。只为看花鸟，时时误失筹。
顾况,柳宜城鹊巢歌,相公宅前杨柳树，野鹊飞来复飞去。东家斫树枝，西家斫树枝。东家西家斫树枝，发遣野鹊巢何枝。相君处分留野鹊，一月生得三个儿。相君长命复富贵，口舌贫穷徒尔为。
姚合,庄居野行,客行野田间，比屋皆闭户。借问屋中人，尽去作商贾。官家不税商，税农服作苦。居人尽东西，道路侵垄亩。采玉上山颠，探珠入水府。边兵索衣食，此物同泥土。古来一人耕，三人食犹饥。如今千万家，无一把锄犁。我仓常空虚，我田生蒺藜。上天不雨粟，何由活烝黎。
白居易,烧药不成命酒独醉,白发逢秋王，丹砂见火空。不能留姹女，争免作衰翁。赖有杯中绿，能为面上红。少年心不远，只在半酣中。
孟郊,有所思联句,相思绕我心，日夕千万重。年光坐婉娩，春泪销颜容。台镜晦旧晖，庭草滋深茸。望夫山上石，别剑水中龙。
李白,晓晴（一作晚晴）,野凉疏雨歇，春色遍萋萋。鱼跃青池满，莺吟绿树低。野花妆面湿，山草纽斜齐。零落残云片，风吹挂竹谿。
罗隐,淮南送司勋李郎中赴阙,中朝品秩重文章，双笔依前赐望郎。五夜星辰归帝座，半年樽俎奉梁王。南都水暖莲分影，北极天寒雁著行。不必恋恩多感激，过淮应合见徵黄。
王建,晓望华清宫,晓来楼阁更鲜明，日出阑干见鹿行。武帝自知身不死，看修玉殿号长生。
李白,太原早秋,岁落众芳歇，时当大火流。霜威出塞早，云色渡河秋。梦绕边城月，心飞故国楼。思归若汾水，无日不悠悠。
权德舆,和王侍郎病中领度支，烦迫之馀，过西园书堂闲望,凭槛辍繁务，晴光烟树分。中邦均禹贡，上药验桐君。满径风转蕙，卷帘山出云。锵然玉音发，馀兴在斯文。
湘中蛟女,风光词,隆佳秀兮昭盛时，播薰绿兮淑华归。故里荑与处萼兮，潜重房以饰姿。见雅态之韶华兮，蒙长霭以为帏。醉融光兮渺渺瀰瀰，迷千里兮涵烟眉。晨陶陶兮暮熙熙，舞袅娜之秾条兮，娉盈盈以披迟。酡游颜兮倡蔓卉縠，流倩电兮石发髓施。
沈传师,和李德裕观玉蕊花见怀之作,曾对金銮直，同依玉树阴。雪英飞舞近，烟叶动摇深。素萼年年密，衰容日日侵。劳君想华发，近欲不胜簪。
贾至,侍宴曲,云陛褰珠扆，天墀覆绿杨。隔帘妆隐映，向席舞低昂。鸣佩长廊静，开冰广殿凉。欢馀剑履散，同辇入昭阳。
李白,去妇词（一作顾况诗）,古来有弃妇，弃妇有归处。今日妾辞君，辞君遣何去。本家零落尽，恸哭来时路。忆昔未嫁君，闻君却周旋。绮罗锦绣段，有赠黄金千。十五许嫁君，二十移所天。自从结发日未几，离君缅山川。家家尽欢喜，孤妾长自怜。幽闺多怨思，盛色无十年。相思若循环，枕席生流泉。流泉咽不扫，独梦关山道。及此见君归，君归妾已老。物情恶衰贱，新宠方妍好。掩泪出故房，伤心剧秋草。自妾为君妻，君东妾在西。罗帏到晓恨，玉貌一生啼。自从离别久，不觉尘埃厚。尝嫌玳瑁孤，犹羡鸳鸯偶。岁华逐霜霰，贱妾何能久。寒沼落芙蓉，秋风散杨柳。以比憔悴颜，空持旧物还。馀生欲何寄，谁肯相牵攀。君恩既断绝，相见何年月。悔倾连理杯，虚作同心结。女萝附青松，贵欲相依投。浮萍失绿水，教作若为流。不叹君弃妾，自叹妾缘业。忆昔初嫁君，小姑才倚床。今日妾辞君，小姑如妾长。回头语小姑，莫嫁如兄夫。
宋之问,途中寒食题黄梅临江驿寄崔融,马上逢寒食，愁中属暮春。可怜江浦望，不见洛阳人。北极怀明主，南溟作逐臣。故园肠断处，日夜柳条新。
杨浚,赠李郎中,仙郎早朝退，直省卧南轩。院竹自成赏，阶庭寂不喧。焚香开后阁，起草闭前门。礼乐风流美，光华星位尊。荣兼朱绂贵，交乃布衣存。是日登龙客，无忘君子恩。
刘兼,宣赐锦袍设上赠诸郡客,十月芙蓉花满枝，天庭驿骑赐寒衣。将同玉蝶侵肌冷，也遣金鹏遍体飞。夜卧始知多忝窃，昼行方觉转光辉。深冬若得朝丹阙，太华峰前衣锦归。
白居易,把酒思闲事二首,把酒思闲事，春愁谁最深。乞钱羁客面，落第举人心。月下低眉立，灯前抱膝吟。凭君劝一醉，胜与万黄金。把酒思闲事，春娇何处多。试鞍新白马，弄镜小青娥。掌上初教舞，花前欲按歌。凭君劝一醉，劝了问如何。
徐夤,帆,岂劳孤棹送行舟，轻过天涯势未休。断岸晓看残月挂，远湾寒背夕阳收。川平直可追飞箭，风健还能溯急流。幸遇济川恩不浅，北溟东海更何愁。
韩愈,送张侍郎（张贾，时自兵侍为华州）,司徒东镇驰书谒，丞相西来走马迎。两府元臣今转密，一方逋寇不难平。
李贺,杂曲歌辞·神仙曲,碧峰海面藏灵书，上帝拣作神仙居。晴时笑语闻空虚，斗乘巨浪骑鲸鱼。春罗翦字邀王母，共宴红楼最深处。鹤羽冲风过海迟，不如却使青龙去。犹疑王母不相许，垂露娃鬟更传语。
白居易,钱侍郎使君以题庐山草堂诗见寄，因酬之,殷勤江郡守，怅望掖垣郎。惭见新琼什，思归旧草堂。事随心未得，名与道相妨。若不休官去，人间到老忙。
姚合,杏溪十首·架水藤,濛濛紫花藤，下复清溪水。若遣随波流，不如风飘起。风飘或近堤，随波千万里。
周存孺,弹台,指下黄金星未曙，七条弦上夜乌啼。
严维,留别邹绍刘长卿,中年从一尉，自笑此身非。道在甘微禄，时难耻息机。晨趋本郡府，昼掩故山扉。待见干戈毕，何妨更采薇。
李宣远,近无西耗（一作李敬方诗）,远戎兵压境，迁客泪横襟。烽堠惊秦塞，囚居困越吟。自怜牛马走，未识犬羊心。一月无消息，西看日又沉。
胡皓,和宋之问寒食题临江驿,闻道山阴会，仍为火忌辰。途中甘弃日，江上苦伤春。流水翻催泪，寒灰更伴人。丹心终不改，白发为谁新。
房融,谪南海过始兴广胜寺果上人房（一作过韶州广界寺）,零落嗟残命，萧条托胜因。方烧三界火，遽洗六情尘。隔岭天花发，凌空月殿新。谁令乡国梦，终此学分身。
刘兼,梦归故园,桐叶飞霜落井栏，菱花藏雪助衰颜。夜窗飒飒摇寒竹，秋枕迢迢梦故山。临水钓舟横荻岸，隔溪禅侣启柴关。觉来依旧三更月，离绪乡心起万端。旧馆秋寒夜梦长，水帘疏影入回塘。宦情率尔拖鱼艇，客恨依然在燕梁。白鹭独飘山面雪，红蕖全谢镜心香。起来不语无人会，醉倚东轩半夕阳。
白居易,妻初授邑号告身,弘农旧县授新封，钿轴金泥诰一通。我转官阶常自愧，君加邑号有何功。花笺印了排窠湿，锦褾装来耀手红。倚得身名便慵堕，日高犹睡绿窗中。
韦应物,九日,今朝把酒复惆怅，忆在杜陵田舍时。明年九日知何处，世难还家未有期。
杨衡,哭李象,白鸡黄犬不将去，寂寞空馀葬时路。草死花开年复年，后人知是何人墓。忆君思君独不眠，夜寒月照青枫树。
耿湋,送胡校书秩满归河中,古树汾阴道，悠悠东去长。位卑仍解印，身老又还乡。河水平秋岸，关门向夕阳。音书须数附，莫学晋嵇康。
项斯,寄坐夏僧,坐夏日偏长，知师在律堂。多因束带热，更忆剃头凉。苔色侵经架，松阴到簟床。还应炼诗句，借卧石池傍。
皎然,春日对雨联句一首,春烟带微雨，漠漠连城邑。桐叶生微阴，桃花更宜湿。萧条暗杨柳，散漫下原隰。归路不我从，遥心空伫立。林低山影近，岸转水流急。芳草自堪游，白云如可揖。寻山禅客意，苦雨陶公什。游衍情未终，归飞暮相及。峰高日色转，潭净天光入。却欲学神仙，空思谢朋执。为道贵逍遥，趋时多苦集。琼英若可餐，青紫徒劳拾。
杜荀鹤,赠僧,利门名路两何凭，百岁风前短焰灯。只恐为僧僧不了，为僧得了总输僧。
无名氏,纪游东观山（山在桂林府城外三里）,瑰奇恣搜讨，贝阙青瑶房。才隘疑永巷，俄敞如华堂。玉梁窈浮溪，琼户正当窗。仙佛肖仿佛，钟鼓鍧击撞。赑赑左顾龟，狺狺欲吠尨。丹灶俨亡恙，芝田霭生香。搏噬千怪聚，绚烂五色光。更无一尘涴，但觉六月凉。玲珑穿屡折，诘曲通三湘。神鬼若剜刻，乾坤真混茫。入如深夜暗，出喜皦日光。隔世惊瞬息，异境难揣量。
白居易,华阳观桃花时招李六拾遗饮,华阳观里仙桃发，把酒看花心自知。争忍开时不同醉，明朝后日即空枝。
刘禹锡,春有情篇,为问游春侣，春情何处寻。花含欲语意，草有斗生心。雨频催发色，云轻不作阴。纵令无月夜，芳兴暗中深。
孟郊,姑蔑城,劲越既成土，强吴亦为墟。皇风一已被，兹邑信平居。抚俗观旧迹，行春布新书。兴亡意何在，绵叹空踌蹰。
孟云卿,行行且游猎篇,少年多武力，勇气冠幽州。何以纵心赏，马啼春草头。迟迟平原上，狐兔奔林丘。猛虎忽前逝，俊鹰连下鞲。俯身逐南北，轻捷固难俦。所发无不中，失之如我雠。岂唯务驰骋，猗尔暴田畴。残杀非不痛，古来良有由。
许浑,闻薛先辈陪大夫看早梅因寄,涧梅寒正发，莫信笛中吹。素艳雪凝树，清香风满枝。折惊山鸟散，携任野蜂随。今日从公醉，何人倒接z5。
NA,郊庙歌辞·五郊乐章·赤帝徵音,青阳告谢，朱明戒序。延长是祈，敬陈椒醑。博硕斯荐，笙镛备举。庶尽肃恭，非馨稷黍。
徐铉,池州陈使君见示游齐山诗因寄,往岁曾游弄水亭，齐峰浓翠暮轩横。哀猿出槛心虽喜，伤鸟闻弦势易惊。病后簪缨殊寡兴，老来泉石倍关情。今朝池口风波静，遥贺山前有颂声。
戎昱,送郑炼师贬辰州,辰州万里外，想得逐臣心。谪去刑名枉，人间痛惜深。误将瑕指玉，遂使谩消金。计日西归在，休为泽畔吟。
张仲素,燕子楼诗三首（一作关盻盻诗）,楼上残灯伴晓霜，独眠人起合欢床。相思一夜情多少，地角天涯不是长。北邙松柏锁愁烟，燕子楼人思悄然。自埋剑履歌尘散，红袖香消已十年。适看鸿雁岳阳回，又睹玄禽逼社来。瑶瑟玉箫无意绪，任从蛛网任从灰。
李益,宣上人病中相寻联句,策杖迎诗客，归房理病身。闲收无效药，遍寄有情人。草木分千品，方书问六陈。还知一室内，我尔即天亲。
刘长卿,谪仙怨（集作律诗，题云苕溪酬梁耿别后见寄）,晴川落日初低，惆怅孤舟解携。鸟向平芜远近，人随流水东西。白云千里万里，明月前溪后溪。独恨长沙谪去，江潭春草萋萋。
白居易,戏赠李十三判官,垂鞭相送醉醺醺，遥见庐山指似君。想君初觉从军乐，未爱香炉峰上云。
宋之问,广州朱长史座观妓,歌舞须连夜，神仙莫放归。参差随暮雨，前路湿人衣。
樊珣,状江南·仲夏,江南仲夏天，时雨下如川。卢橘垂金弹，甘蕉吐白莲。
李中,江馆秋思因成自勉,江边候馆幽，汀鸟暝烟收。客思虽悲月，诗魔又爱秋。声名都是幻，穷达未能忧。散逸怜渔父，波中漾小舟。
罗隐,北固亭东望寄默师,高亭暮色中，往事更谁同。水谩矜天阔，山应到此穷。病怜京口酒，老怯海门风。唯有言堪解，何由见远公。
白居易,答刘禹锡白太守行,吏满六百石，昔贤辄去之。秩登二千石，今我方罢归。我秩讶已多，我归惭已迟。犹胜尘土下，终老无休期。卧乞百日告，起吟五篇诗。朝与府吏别，暮与州民辞。去年到郡时，麦穗黄离离。今年去郡日，稻花白霏霏。为郡已周岁，半岁罹旱饥。襦袴无一片，甘棠无一枝。何乃老与幼，泣别尽沾衣。下惭苏人泪，上愧刘君辞。
王昌龄,送窦七,清江月色傍林秋，波上荧荧望一舟。鄂渚轻帆须早发，江边明月为君留。
郑谷,顺动后蓝田偶作（时丙辰初夏月）,小谏升中谏，三年侍玉除。且言无所补，浩叹欲何如。宫阙飞灰烬，嫔嫱落里闾。蓝峰秋更碧，沾洒望銮舆。
皎然,新秋送卢判官,故人念宿昔，欲别增远情。入座炎气屏，为君秋景清。由来空山客，不怨离弦声。唯有暮蝉起，相思碧云生。
储光羲,重寄虬上人,一作云峰别，三看花柳朝。青山隔远路，明月空长霄。鹊浴西江雨，鸡鸣东海潮。此情劳梦寐，况道双林遥。
白居易,与诸客携酒寻去年梅花有感,马上同携今日杯，湖边共觅去春梅。年年只是人空老，处处何曾花不开。诗思又牵吟咏发，酒酣闲唤管弦来。樽前百事皆依旧，点检惟无薛秀才。
李商隐,武夷山,只得流霞酒一杯，空中箫鼓几时回。武夷洞里生毛竹，老尽曾孙更不来。
皇甫松,古松感兴,皇天后土力，使我向此生。贵贱不我均，若为天地情。我家世道德，旨意匡文明。家集四百卷，独立天地经。寄言青松姿，岂羡朱槿荣。昭昭大化光，共此遗芳馨。
张九龄,经江宁览旧迹至玄武湖,南国更数世，北湖方十洲。天清华林苑，日晏景阳楼。果下回仙骑，津傍驻彩斿。凫鹥喧凤管，荷芰斗龙舟。七子陪诗赋，千人和棹讴。应言在镐乐，不让横汾秋。风俗因纾慢，江山成易由。驹王信不武，孙叔是无谋。佳气日将歇，霸功谁与修。桑田东海变，麋鹿姑苏游。否运争三国，康时劣九州。山虽幕府在，馆岂豫章留。水淀还相阅，菱歌亦故遒。雄图不足问，唯想事风流。
灵澈,西林寄杨公,日日爱山归已迟，闲闲空度少年时。余身定寄林中老，心与长松片石期。
孟浩然,初出关旅亭夜坐，怀王大校书,向夕槐烟起，葱茏池馆曛。客中无偶坐，关外惜离群。烛至萤光灭，荷枯雨滴闻。永怀芸阁友，寂寞滞扬云。
皇甫冉,送田济之扬州赴选,家贫不自给，求禄为荒年。调补无高位，卑栖屈此贤。江山欲霜雪，吴楚接风烟。相去诚非远，离心亦渺然。
白居易,杂曲歌辞·生别离,食檗不易食梅难，檗能苦兮梅能酸。未如生别之为难，苦在心兮酸在肝。晨鸡载鸣残月没，征马重嘶行人出。回看骨肉哭一声，梅酸檗苦甘如蜜。黄河水白黄云秋，行人河边相对愁。天寒野旷何处宿，棠梨叶战风飕飕。生离别，生离别，忧从中来无断绝。忧积心劳血气衰，未年三十生白发。
元稹,酬周从事望海亭见寄,年老无流辈，行稀足薜萝。热时怜水近，高处见山多。衣袖长堪舞，喉咙转解歌。不辞狂复醉，人世有风波。
刘驾,反贾客乐（乐府有贾客乐，今反之）,无言贾客乐，贾客多无墓。行舟触风浪，尽入鱼腹去。农夫更苦辛，所以羡尔身。
白居易,池鹤八绝句·鹤答乌,吾爱栖云上华表，汝多攫肉下田中。吾音中羽汝声角，琴曲虽同调不同。
李德裕,早春至言禅公法堂忆平泉别业（金陵作）,昔我伊原上，孤游竹树间。人依红桂静，鸟傍碧潭闲。松盖低春雪，藤轮倚暮山。永怀桑梓邑，衰老若为还。
钱起,郎员外见寻不遇,轩骑来相访，渔樵悔晚归。更怜垂露迹，花里点墙衣。
韩愈,苦寒,四时各平分，一气不可兼。隆寒夺春序，颛顼固不廉。太昊弛维纲，畏避但守谦。遂令黄泉下，萌牙夭句尖。草木不复抽，百味失苦甜。凶飙搅宇宙，铓刃甚割砭。日月虽云尊，不能活乌蟾。羲和送日出，恇怯频窥觇。炎帝持祝融，呵嘘不相炎。而我当此时，恩光何由沾。肌肤生鳞甲，衣被如刀镰。气寒鼻莫嗅，血冻指不拈。浊醪沸入喉，口角如衔箝。将持匕箸食，触指如排签。侵炉不觉暖，炽炭屡已添。探汤无所益，何况纩与缣。虎豹僵穴中，蛟螭死幽潜。荧惑丧缠次，六龙冰脱髯。芒砀大包内，生类恐尽歼。啾啾窗间雀，不知已微纤。举头仰天鸣，所愿晷刻淹。不如弹射死，却得亲炰燖。鸾皇苟不存，尔固不在占。其馀蠢动俦，俱死谁恩嫌。伊我称最灵，不能女覆苫。悲哀激愤叹，五藏难安恬。中宵倚墙立，淫泪何渐渐。天王哀无辜，惠我下顾瞻。褰旒去耳纩，调和进梅盐。贤能日登御，黜彼傲与憸。生风吹死气，豁达如褰帘。悬乳零落堕，晨光入前檐。雪霜顿销释，土脉膏且黏。岂徒兰蕙荣，施及艾与蒹。日萼行铄铄，风条坐襜襜。天乎苟其能，吾死意亦厌。
元寂,歌,酒秃酒秃，何荣何辱。但见衣冠成古丘，不见江河变陵谷。
NA,杨柳谣,杨柳杨柳漫头驼。
岑参,晚发五渡,客厌巴南地，乡邻剑北天。江村片雨外，野寺夕阳边。芋叶藏山径，芦花杂渚田。舟行未可住，乘月且须牵。
薛能,行次灵龛驿寄西蜀尚书,北客推车指蜀门，乾阳知已近临坤。从辞府郭常回首，欲别封疆更感恩。援寡圣朝难望阙，暑催蚕麦得归村。雷公解劚冲天气，白日何辜遣戴盆。
罗隐,投寄韦右丞,赤壁征文聘，中台拜郄诜。官资参令仆，曹署辖星辰。幞被从谁起，持纲自此新。举朝明典教，封纳诏书频。禁树曾摛藻，台乌旧避尘。便应酬倚注，何处话穷鳞。
耿湋,题庄上人房,不语焚香坐，心知道已成。流年衰此世，定力见他生。暮雪馀春冷，寒灯续昼明。寻常五侯至，敢望下阶迎。
韩翃,送李中丞赴商州,五马渭桥东，连嘶逐晓风。当年紫髯将，他日黑头公。不异金吾宠，兼齐玉帐雄。闭营春雪下，吹角暮山空。香麝松阴里，寒猿黛色中。郡斋多赏事，好与故人同。
王维,瓜园诗,余适欲锄瓜，倚锄听叩门。鸣驺导骢马，常从夹朱轩。穷巷正传呼，故人傥相存。携手追凉风，放心望乾坤。蔼蔼帝王州，宫观一何繁。林端出绮道，殿顶摇华幡。素怀在青山，若值白云屯。回风城西雨，返景原上村。前酌盈尊酒，往往闻清言。黄鹂啭深木，朱槿照中园。犹羡松下客，石上闻清猿。
李百药,送别,眷言一杯酒，凄怆起离忧。夜花飘露气，暗水急还流。雁行遥上月，虫声迥映秋。明日河梁上，谁与论仙舟。
贯休,贺雨上王使君二首,一片丹心合万灵，应时甘雨带龙腥。驱尘煞烧连穷，电冲霓满窅冥。处处已知仓廪溢，家家皆歇管弦听。应须蚤勒南山石，黄霸清风满内庭。由来天赞德唯馨，朋祷心期事尽行。玄妙久闻谈佛母，感通今日见神明。破除秋热飘萧尽，还似春时散漫倾。他日为霖亦如此，诸生无不沐经营。
周昙,春秋战国门·孙叔敖,童稚逢蛇叹不祥，虑悲来者为埋藏。是知阳报由阴施，天爵昭然契日彰。
沈佺期,自考功员外授给事中,南省推丹地，东曹拜琐闱。惠移双管笔，恩降五时衣。出入宜真选，遭逢每滥飞。器惭公理拙，才谢子云微。案牍遗常礼，朋僚隔等威。上台行揖让，中禁动光辉。旭日千门起，初春八舍归。赠兰闻宿昔，谈树隐芳菲。何幸盐梅处，唯忧对问机。省躬知任重，宁止冒荣非。
张乔,送南陵尉李频,重作东南尉，生涯尚似僧。客程淮馆月，乡思海船灯。晚雾看春毂，晴天见朗陵。不应三考足，先授诏书征。
陆龟蒙,庆封宅古井行,古甓团团藓花碧，鼎渫寒泉深百尺。江南戴白尽能言，此地曾为庆封宅。庆封嗜酒荒齐政，齐人剪族封奔迸。虽过鲁国羞鲁儒，欲弄吴民窃吴柄。吴分岩邑号朱方，子家负固心强梁。泽车豪马驰似水，锦凤玉龙森若墙。一朝云梦围兵至，胸陷锋铓脑涂地。因知富德不富财，颜氏箪瓢有深意。宣父尝违盗泉水，懦夫立事贪夫止。今歌此井示吴人，断绠沉瓶自兹始。
刘禹锡,重答柳柳州,弱冠同怀长者忧，临岐回想尽悠悠。耦耕若便遗身老，黄发相看万事休。
李端,秋日忆暕上人,一从持钵别，更未到人间。好静居贫寺，遗名弃近山。雨前缝百衲，叶下闭重关。若便浔阳去，须将旧客还。
司空图,暮春对柳二首,萦愁惹恨奈杨花，闭户垂帘亦满家。恼得闲人作酒病，刚须又扑越溪茶。洞中犹说看桃花，轻絮狂飞自俗家。正是阶前开远信，小娥旋拂碾新茶。
司空图,漫书,乐退安贫知是分，成家报国亦何惭。到还僧院心期在，瑟瑟澄鲜百丈潭。
杜甫,三绝句,前年渝州杀刺史，今年开州杀刺史。群盗相随剧虎狼，食人更肯留妻子。二十一家同入蜀，惟残一人出骆谷。自说二女啮臂时，回头却向秦云哭。殿前兵马虽骁雄，纵暴略与羌浑同。闻道杀人汉水上，妇女多在官军中。
曹邺,蓟北门行（一本作出自蓟北门行）,长河冻如石，征人夜中戍。但恐筋力尽，敢惮将军遇。古来死未歇，白骨碍官路。岂无一有功，可以高其墓。亲戚牵衣泣，悲号自相顾。死者虽无言，那堪生者悟。不如无手足，得见齿发暮。乃知七尺躯，却是速死具。
灵澈,奉和郎中题仙岩瀑布十四韵,致闲在一郡，民安已三年。每怀贞士心，孙许犹差肩。采异百代后，得之古人前。扪险路坱圠，临深闻潺湲。上有千岁树，下飞百丈泉。清谷长雷雨，丹青凝霜烟。遥将大壑近，暗与方壶连。白石颜色寒，老藤花叶鲜。轩皇自兹去，乔木空依然。碧山东极海，明月高升天。平野生竹柏，虽远地不偏。永愿酬国恩，自将布金田。穆穆早朝人，英英丹陛贤。谁思沧洲意，方欲涉巨川。
岑参,稠桑驿喜逢严河南中丞便别（得时字）,驷马映花枝，人人夹路窥。离心且莫问，春草自应知。不谓青云客，犹思紫禁时。别君能几日，看取鬓成丝。
贾岛,夜集田卿宅,朗咏高斋下，如将古调弹。翻鸿向桂水，来雪渡桑干。滴滴玉漏曙，翛翛竹籁残。曩年曾宿此，亦值五陵寒。
许浑,题四老庙二首（一作重经四皓庙）,峨峨商岭采芝人，雪顶霜髯虎豹茵。山酒一卮歌一曲，汉家天子忌功臣。避秦安汉出蓝关，松桂花阴满旧山。自是无人有归意，白云常在水潺潺。
刘方平,长信宫,梦里君王近，宫中河汉高。秋风能再热，团扇不辞劳。
章碣,桃源,绝壁相欹是洞门，昔人从此入仙源。数株花下逢珠翠，半曲歌中老子孙。别后自疑园吏梦，归来谁信钓翁言。山前空有无情水，犹绕当时碧树村。
张云容,与薛昭合婚诗,脸花不绽几含幽，今夕阳春独换秋。我守孤灯无白日，寒云陇上更添愁。幽谷啼莺整羽翰，犀沈玉冷自长叹。月华不向扃泉户，露滴松枝一夜寒。韶光不见分成尘，曾饵金丹忽有神。不意薛生携旧律，独开幽谷一枝春。误入宫垣漏网人，月华静洗玉阶尘。自疑飞到蓬莱顶，琼艳三枝半夜春。
高適,除夜作,旅馆寒灯独不眠，客心何事转凄然。故乡今夜思千里，愁鬓明朝又一年。
张文收,大酺乐,泪滴珠难尽，容残玉易销。倘随明月去，莫道梦魂遥。
薛涛,摩诃池赠萧中丞,昔以多能佐碧油，今朝同泛旧仙舟。凄凉逝水颓波远，惟有碑泉咽不流。
薛逢,邻相反行,东家有儿年十五，只向田园独辛苦。夜开沟水绕稻田，晓叱耕牛垦塉土。西家有儿才弱龄，仪容清峭云鹤形。涉书猎史无早暮，坐期朱紫如拾青。东家西家两相诮，西儿笑东东又笑。西云养志与荣名，彼此相非不同调。东家自云虽苦辛，躬耕早暮及所亲。男舂女爨二十载，堂上未为衰老人。朝机暮织还充体，馀者到兄还及弟。春秋伏腊长在家，不许妻奴暂违礼。尔今二十方读书，十年取第三十馀。往来途路长离别，几人便得升公车。纵令得官身须老，衔恤终天向谁道？百年骨肉归下泉，万里枌榆长秋草。我今躬耕奉所天，耘锄刈获当少年。面上笑添今日喜，肩头薪续厨中烟。纵使此身头雪白，又有儿孙还稼穑。家藏一卷古孝经，世世相传皆得力。为报西家知不知，何须谩笑东家儿。生前不得供甘滑，殁后扬名徒尔为。
杨敬之,句,霜树鸟栖夜，空街雀报明。碧山相倚暮，归雁一行斜。
储光羲,敬酬陈掾亲家翁秋夜有赠,大姬配胡公，位乃三恪宾。盛德百代祀，斯言良不泯。敬仲为齐卿，当国名益震。仲举登宰辅，太丘荣缙绅。武皇受瑶图，爵土封其新。繁祉既骤集，裔孙生贤臣。特达逾珪璋，节操方松筠。云汉一矫翼，天池三振鳞。曳裾朝赤墀，酌醴侍紫宸。大君锡车马，时复过平津。言则广台阶，道亦资天均。清秋忽高兴，震藻若有神。曜曜趋宫廷，洸洸迈徐陈。镐京既赐第，门巷交朱轮。方将袭伊皋，永以崇夏殷。宗党无远近，敬恭依仁人。雪尽宇宙暄，雁归沧海春。沉吟白华颂，帝闼降丝纶。驿骑及芜城，相逢在郊鄄。别离旷南北，谴谪罹苦辛。昼游还荆吴，迷方客咸秦。惟贤惠重义，男女期嘉姻。梧桐生朝阳，鶗鴂鸣萧晨。岂不畏时暮，坎壈无与邻。中夜凉风来，顾我阙音尘。琼瑶不遐弃，寤寐如日新。
白居易,忆旧游（寄刘苏州）,忆旧游，旧游安在哉。旧游之人半白首，旧游之地多苍苔。江南旧游凡几处，就中最忆吴江隈。长洲苑绿柳万树，齐云楼春酒一杯。阊门晓严旗鼓出，皋桥夕闹船舫回。修蛾慢脸灯下醉，急管繁弦头上催。六七年前狂烂熳，三千里外思裴回。李娟张态一春梦，周五殷三归夜台。虎丘月色为谁好，娃宫花枝应自开。赖得刘郎解吟咏，江山气色合归来。
欧阳衮,神光寺,香刹悬青磴，飞楼界碧空。石门栖怖鸽，慈塔绕归鸿。有法将心镜，无名属性通。从来乐幽寂，寻觅未能穷。
张说,元朝（一作幽州元日）,今岁元日乐，不谢往年春。知向来心道，谁为昨夜人。
孔德绍,南隐游泉山,名山狎招隐，俗外远相求。还如倒景望，忽似阆风游。临崖俯大壑，披雾仰飞流。岁积松方偃，年深椿欲秋。野花开石镜，云叶掩山楼。何须问方士，此处即瀛洲。
张籍,禅师（一作西峰顶）,独在西峰顶，年年闭石房。定中无弟子，人到为焚香。
许浑,秋晚怀茅山石涵村舍,十亩山田近石涵，村居风俗旧曾谙。帘前白艾惊春燕，篱上青桑待晚蚕。云暖采茶来岭北，月明沽酒过溪南。陵阳秋尽多归思，红树萧萧覆碧潭。
白居易,看采菱,菱池如镜净无波，白点花稀青角多。时唱一声新水调，谩人道是采菱歌。
刘禹锡,途次大梁雪中奉天平令狐相公书问兼…形于短篇以申仰谢,远守宦情薄，故人书信来。共曾花下别，今独雪中回。纸尾得新什，眉头还暂开。此时同雁鹜，池上一徘徊。
谦光,赏牡丹应教,拥衲对芳丛，由来事不同。鬓从今日白，花似去年红。艳异随朝露，馨香逐晓风。何须对零落，然后始知空。
刘长卿,重送裴郎中贬吉州,猿啼客散暮江头，人自伤心水自流。同作逐臣君更远，青山万里一孤舟。
崔涂,申州道中,风紧日凄凄，乡心向此迷。水分平楚阔，山接故关低。客路缘烽火，人家厌鼓鼙。那堪独驰马，江树穆陵西。
杜甫,哭王彭州抡,执友惊沦没，斯人已寂寥。新文生沈谢，异骨降松乔。北部初高选，东堂早见招。蛟龙缠倚剑，鸾凤夹吹箫。历职汉庭久，中年胡马骄。兵戈闇两观，宠辱事三朝。蜀路江干窄，彭门地里遥。解龟生碧草，谏猎阻清霄。顷壮戎麾出，叨陪幕府要。将军临气候，猛士塞风飙。井漏泉谁汲，烽疏火不烧。前筹自多暇，隐几接终朝。翠石俄双表，寒松竟后凋。赠诗焉敢坠，染翰欲无聊。再哭经过罢，离魂去住销。之官方玉折，寄葬与萍漂。旷望渥洼道，霏微河汉桥。夫人先即世，令子各清标。巫峡长云雨，秦城近斗杓。冯唐毛发白，归兴日萧萧。
齐己,送二友生归宜阳,二生俱我友，清苦辈流稀。旧国居相近，孤帆秋共归。残阳沙鸟乱，疏雨岛枫飞。几宿多山处，猿啼烛影微。
韩偓,野钓,细雨桃花水，轻鸥逆浪飞。风头阻归棹，坐睡倚蓑衣。
孟郊,望夫石,望夫石，夫不来兮江水碧。行人悠悠朝与暮，千年万年色如故。
王建,汴路水驿,晚泊水边驿，柳塘初起风。蛙鸣蒲叶下，鱼入稻花中。去舍已云远，问程犹向东。近来多怨别，不与少年同。
孙岘,送钟员外（赋竹）,万物中萧洒，修篁独逸群。贞姿曾冒雪，高节欲凌云。细韵风初发，浓烟日正曛。因题偏惜别，不可暂无君。
王昌龄,越女（《乐府诗集》作《采莲曲》）,越女作桂舟，还将桂为楫。湖上水渺漫，清江不可涉。摘取芙蓉花，莫摘芙蓉叶。将归问夫婿，颜色何如妾。
柳宗元,乐府杂曲·鼓吹铙歌·河右平,河右澶漫，顽为之魁。王师如雷震，昆仑以颓。上聋下聪，骜不可回。助仇抗有德，惟人之灾。乃溃乃奋，执缚归厥命。万室蒙其仁，一夫则病。濡以鸿泽，皇之圣。威畏德怀，功以定。顺之于理，物咸遂厥性。
许浑,早发中岩寺别契直上人,苍苍松桂阴，残月半西岑。素壁寒灯暗，红炉夜火深。厨开山鼠散，钟尽岭猿吟。行役方如此，逢师懒话心。
李商隐,失猿,祝融南去万重云，清啸无因更一闻。莫遣碧江通箭道，不教肠断忆同群。
牟融,送陈衡,秋江烟景晚苍苍，江上离人促去航。千里一官嗟独往，十年双鬓付三霜。云迷楼曲亲庭远，梦绕通山客路长。不必临风悲冷落，古来白首尚为郎。
岑参,饯王岑判官赴襄阳道,故人汉阳使，走马向南荆。不厌楚山路，只怜襄水清。津头习氏宅，江上夫人城。夜入橘花宿，朝穿桐叶行。害群应自慑，持法固须平。暂得青门醉，斜光速去程。
裴迪,辋川集二十首·栾家濑,濑声喧极浦，沿涉向南津。泛泛鸥凫渡，时时欲近人。
戴叔伦,女耕田行,乳燕入巢笋成竹，谁家二女种新谷。无人无牛不及犁，持刀斫地翻作泥。自言家贫母年老，长兄从军未娶嫂。去年灾疫牛囤空，截绢买刀都市中。头巾掩面畏人识，以刀代牛谁与同。姊妹相携心正苦，不见路人唯见土。疏通畦陇防乱苗，整顿沟塍待时雨。日正南冈下饷归，可怜朝雉扰惊飞。东邻西舍花发尽，共惜馀芳泪满衣。
杨巨源,答振武李逢吉判官,近来时辈都无兴，把酒皆言肺病同。唯有单于李评事，不将华发负春风。
杜甫,天边行,天边老人归未得，日暮东临大江哭。陇右河源不种田，胡骑羌兵入巴蜀。洪涛滔天风拔木，前飞秃鹙后鸿鹄。九度附书向洛阳，十年骨肉无消息。
柳宗元,冉溪（公易其名为愚溪者是也）,少时陈力希公侯，许国不复为身谋。风波一跌逝万里，壮心瓦解空缧囚。缧囚终老无馀事，愿卜湘西冉溪地。却学寿张樊敬侯，种漆南园待成器。
刘夷道,伤死奴,丹籍生涯浅，黄泉归路深。不及江陵树，千秋长作林。
孟贯,送人游南越,孑然南越去，替尔畏前程。见说路岐嶮，不通车马行。瘴烟迷海色，岭树带猿声。独向山家宿，多应乡思生。
冷朝阳,送唐六赴举,秋色生边思，送君西入关。草衰空大野，叶落露青山。故国烟霞外，新安道路间。碧霄知己在，香桂月中攀。
薛能,送判官赴京,阙下情偏已绝稀，天涯身远复相依。庭花每对从容落，夜烛多同笑语归。君子是行应柏署，鄙人何望即柴扉。青云若遇交亲话，白璧无心待发挥。
许棠,陪郢州张员外宴白雪楼,高情日日闲，多宴雪楼间。洒槛江干雨，当筵天际山。带帆分浪色，驻乐话朝班。岂料羁浮者，樽前得解颜。
张祜,宫词二首,故国三千里，深宫二十年。一声河满子，双泪落君前。自倚能歌日，先皇掌上怜。新声何处唱，肠断李延年。
白居易,重题（一作重题别遗爱草堂）,泉石尚依依，林疏僧亦稀。何年辞水阁，今夜宿云扉。谩献长杨赋，虚抛薜荔衣。不能成一事，赢得白头归。
钱起,送张参及第还家,大学三年闻琢玉，东堂一举早成名。借问还家何处好，玉人含笑下机迎。
沈佺期,饯唐永昌（一作饯唐郎中洛阳令）,洛阳旧有神明宰，辇毂由来天地中。馀邑政成何足贵，因君取则四方同。
李中,宿山中寺,寄宿深山寺，惟逢老病僧。风吹几世树，云暗暮秋灯。瞑目忘尘虑，谈空入上乘。明晨返名路，何计恋南能。
温庭筠,经西坞偶题,摇摇弱柳黄鹂啼，芳草无情人自迷。日影明灭金色鲤，杏花唼喋青头鸡。微红奈蒂惹峰粉，洁白芹芽穿燕泥。借问含嚬向何事，昔年曾到武陵溪。
韦应物,夏花明,夏条绿已密，朱萼缀明鲜。炎炎日正午，灼灼火俱燃。翻风适自乱，照水复成妍。归视窗间字，荧煌满眼前。
杜甫,书堂饮既，夜复邀李尚书下马，月下赋绝句,湖水林风相与清，残尊下马复同倾。久判野鹤如霜鬓，遮莫邻鸡下五更。
皮日休,太湖诗·上真观,径盘在山肋，缭绕穷云端。摘菌杖头紫，缘崖屐齿刓。半日到上真，洞宫知造难。双户启真景，斋心方可观。天钧鸣响亮，天禄行蹒跚。琪树夹一径，万条青琅玕。两松峙庭际，怪状吁可叹。大螾腾共结，修蛇飞相盘。皮肤坼甲胄，枝节擒貙犴。罅处似天裂，朽中如井眢。褵褷风声癣，跁跒地方痑。根上露钳釱，空中狂波澜。合时若莽苍，辟处如轘辕。俨对无霸阵，静问严陵滩。灵飞一以护，山都焉敢干。两廊洁寂历，中殿高巑岏。静架九色节，闲悬十绝幡。微风时一吹，百宝清阑珊。昔有叶道士，位当升灵官。欲笺紫微志，唯食虹影丹。既逐隐龙去，道风由此残。犹闻绛目草，往往生空坛。羽客两三人，石上谭泥丸。谓我或龙胄，粲然与之欢。衣巾紫华冷，食次白芝寒。自觉有真气，恐随风力抟。明朝若更住，必拟隳儒冠。
李世民,山阁晚秋,山亭秋色满，岩牖凉风度。疏兰尚染烟，残菊犹承露。古石衣新苔，新巢封古树。历览情无极，咫尺轮光暮。
崔道融,春墅,蛙声近过社，农事忽已忙。邻妇饷田归，不见百花芳。
赵嘏,回于道中寄舒州李珏相公,都无鄙吝隔尘埃，昨日丘门避席来。静语乍临清庙瑟，披风如在九层台。几烦命妓浮溪棹，再许论诗注酒杯。从此微尘知感恋，七真台上望三台。
王贞白,独芙蓉,方塘清晓镜，独照玉容秋。蠹芰不相采，敛蘋空自愁。日斜还顾影，风起强垂头。芳意羡何物，双双鸂鶒游。
郎士元,送别,穆陵关上秋云起，安陆城边远行子。薄暮寒蝉三两声，回头故乡千万里。
严维,答刘长卿蛇浦桥月下重送,月色今宵最明，庭闲夜久天清。寂寞多年老宦，殷勤远别深情。溪临修竹烟色，风落高梧雨声。耿耿相看不寐，遥闻晓柝山城。
张籍,寒食后（一作王建诗）,田舍清明日，家家出火迟。白衫眠古巷，红索搭高枝。纱带生难结，铜钗重易垂。斩新衣著尽，还似去年时。
皎然,送柳淡扶侍赴洪州（此子素少宦情共予有西山之好）,中林许师友，忽阻夙心期。自顾青緺好，来将黄鹤辞。少年轻远涉，世道得无欺。烟雨孤舟上，晨昏千里时。离魂渺天末，相望在江湄。无限江南柳，春风卷乱丝。
韦应物,宝观主白鸲鹆歌,鸲鹆鸲鹆，众皆如漆，尔独如玉。鸲之鹆之，众皆蓬蒿下，尔自三山来。三山处子下人间，绰约不妆冰雪颜。仙鸟随飞来掌上。来掌上，时拂拭。人心鸟意自无猜，玉指霜毛本同色。有时一去凌苍苍，朝游汗漫暮玉堂。巫峡雨中飞暂湿，杏花林里过来香。日夕依仁全羽翼，空欲衔环非报德。岂不及阿母之家青鸟儿，汉宫来往传消息。
孟浩然,游凤林寺西岭,共喜年华好，来游水石间。烟容开远树，春色满幽山。壶酒朋情洽，琴歌野兴闲。莫愁归路暝，招月伴人还。
陈子昂,题李三书斋（崇嗣）,灼灼青春仲，悠悠白日升。声容何足恃，荣吝坐相矜。愿与金庭会，将待玉书征。还丹应有术，烟驾共君乘。
NA,郊庙歌辞·昭德皇后庙乐章·雍和,我将我享，尽明而诚。载芬黍稷，载涤牺牲。懿矣元良，万邦以贞。心乎爱敬，若睹容声。
岑参,送赵侍御归上都,骢马五花毛，青云归处高。霜随驱夏暑，风逐振江涛。执简皆推直，勤王岂告劳。帝城谁不恋，回望动离骚。
孟郊,送卢虔端公守复州,师旷听群木，自然识孤桐。正声逢知音，愿出大朴中。知音不韵俗，独立占古风。忽挂触邪冠，逮逐南飞鸿。肃肃太守章，明明华毂熊。商山无平路，楚水有惊潈。日月千里外，光阴难载同。新愁徒自积，良会何由通。
姚合,穷边词二首,将军作镇古汧洲，水腻山春节气柔。清夜满城丝管散，行人不信是边头。箭利弓调四镇兵，蕃人不敢近东行。沿边千里浑无事，唯见平安火入城。
李频,临岐留别相知,百岁竟何事，一身长远游。行行将近老，处处不离愁。世路多相取，权门不自投。难为此时别，欲别愿人留。
耿湋,陇西行,雪下阳关路，人稀陇戍头。封狐犹未剪，边将岂无羞。白草三冬色，黄云万里愁。因思李都尉，毕竟不封侯。
储光羲,同诸公秋霁曲江俯见南山,天静终南高，俯映江水明。有若蓬莱下，浅深见澄瀛。群峰悬中流，石壁如瑶琼。鱼龙隐苍翠，鸟兽游清泠。菰蒲林下秋，薜荔波中轻。山戛浴兰阯，水若居云屏。岚气浮渚宫，孤光随曜灵。阴阴豫章馆，宛宛百花亭。大君及群臣，宴乐方嘤鸣。吾党二三子，萧辰怡性情。逍遥沧洲时，乃在长安城。
王昌龄,送姚司法归吴,吴掾留觞楚郡心，洞庭秋雨海门阴。但令意远扁舟近，不道沧江百丈深。
杜甫,春日忆李白,白也诗无敌，飘然思不群。清新庾开府，俊逸鲍参军。渭北春天树，江东日暮云。何时一尊酒，重与细论文。
顾况,萧郸草书歌,萧子草书人不及，洞庭叶落秋风急。上林花开春露湿，花枝濛濛向水垂，见君数行之洒落，石上之松松下鹤。若把君书比仲将，不知谁在凌云阁。
张祜,送徐彦夫南迁,万里客南迁，孤城涨海边。瘴云秋不断，阴火夜长然。月上行虚市，风回望舶船。知君还自洁，更为酌贪泉。
严维,九日陪崔郎中北山宴,上客南台至，重阳此会文。菊芳寒露洗，杯翠夕阳曛。务简人同醉，溪闲鸟自群。府中官最小，唯有孟参军。
杜甫,客旧馆,陈迹随人事，初秋别此亭。重来梨叶赤，依旧竹林青。风幔何时卷，寒砧昨夜声。无由出江汉，愁绪月冥冥。
元稹,赠别杨员外巨源,忆昔西河县下时，青山憔悴宦名卑。揄扬陶令缘求酒，结托萧娘只在诗。朱紫衣裳浮世重，苍黄岁序长年悲。白头后会知何日，一盏烦君不用辞。
白居易,夜从法王寺下归岳寺,双刹夹虚空，缘云一径通。似从忉利下，如过剑门中。灯火光初合，笙歌曲未终。可怜狮子座，舁出净名翁。
王昌龄,击磬老人,双峰褐衣久，一磬白眉长。谁识野人意，徒看春草芳。
褚载,赠道士,簪星曳月下蓬壶，曾见东皋种白榆。六甲威灵藏瑞检，五龙雷电绕霜都。惟教鹤探丹丘信，不使人窥太乙炉。闻说葛陂风浪恶，许骑青鹿从行无。
杜荀鹤,赠友人罢举赴交趾辟命,罢却名场拟入秦，南行无罪似流人。纵经商岭非驰驿，须过长沙吊逐臣。舶载海奴镮硾耳，象驼蛮女彩缠身。如何待取丹霄桂，别赴嘉招作上宾。
戴叔伦,山居即事,岩云掩竹扉，去鸟带馀晖。地僻生涯薄，山深俗事稀。养花分宿雨，剪叶补秋衣。野渡逢渔子，同舟荡月归。
姚合,题郑驸马林亭,东园连宅起，胜事与心期。幽洞自生药，新篁迸入池。密林行不尽，芳草坐难移。石翠疑无质，莺歌似有词。莎台高出树，藓壁净题诗。我独多来赏，九衢人不知。
郭良骥,自苏州至望亭驿有作（一作李嘉祐诗）,南浦菰蒲绕白蘋，东吴黎庶逐黄巾。野棠自发空流水，江燕初归不见人。远岫依依如送客，平田渺渺独伤春。那堪回首长洲苑，烽火年年报虏尘。
杜荀鹤,春日山居寄友人,野吟何处最相宜，春景暄和好入诗。高下麦苗新雨后，浅深山色晚晴时。半岩云脚风牵断，平野花枝鸟踏垂。倒载干戈是何日，近来麋鹿欲相随。
陆龟蒙,渔具诗·叉鱼,春溪正含绿，良夜才参半。持矛若羽轻，列烛如星烂。伤鳞跳密藻，碎首沈遥岸。尽族染东流，傍人作佳玩。
薛逢,送庆上人归湖州因寄道儒座主,上人今去白蘋洲，霅水苕溪我旧游。夜雨暗江渔火出，夕阳沈浦雁花收。闲听别鸟啼红树，醉看归僧棹碧流。若见儒公凭寄语，数茎霜鬓已惊秋。
陈子昂,晚次乐乡县,故乡杳无际，日暮且孤征。川原迷旧国，道路入边城。野戍荒烟断，深山古木平。如何此时恨，噭噭夜猿鸣。
卢仝,叹昨日三首,昨日之日不可追，今日之日须臾期。如此如此复如此，壮心死尽生鬓丝。秋风落叶客肠断，不办斗酒开愁眉。贤名圣行甚辛苦，周公孔子徒自欺。天下薄夫苦耽酒，玉川先生也耽酒。薄夫有钱恣张乐，先生无钱养恬漠。有钱无钱俱可怜，百年骤过如流川。平生心事消散尽，天上白日悠悠悬。上帝板板主何物，日车劫劫西向没。自古贤圣无奈何，道行不得皆白骨。白骨土化鬼入泉，生人莫负平生年。何时出得禁酒国，满瓮酿酒曝背眠。
李白,寻鲁城北范居士失道落苍耳中见范置酒摘苍耳作,雁度秋色远，日静无云时。客心不自得，浩漫将何之。忽忆范野人，闲园养幽姿。茫然起逸兴，但恐行来迟。城壕失往路，马首迷荒陂。不惜翠云裘，遂为苍耳欺。入门且一笑，把臂君为谁。酒客爱秋蔬，山盘荐霜梨。他筵不下箸，此席忘朝饥。酸枣垂北郭，寒瓜蔓东篱。还倾四五酌，自咏猛虎词。近作十日欢，远为千载期。风流自簸荡，谑浪偏相宜。酣来上马去，却笑高阳池。
陆龟蒙,奉和袭美公斋四咏次韵·新竹,别坞破苔藓，严城树轩楹。恭闻禀璇玑，化质离青冥。色可定鸡颈，实堪招凤翎。立窥五岭秀，坐对三都屏。晴月窈窕入，曙烟霏微生。昔者尚借宅，况来处宾庭。金罍纵倾倒，碧露还鲜醒。若非抱苦节，何以偶惟馨。徐观稚龙出，更赋锦苞零。
姚合,寄旧山隐者,别君须臾间，历日两度新。念彼白日长，复值人事并。未改当时居，心事如野云。朝朝恣行坐，百事都不闻。奈何道未尽，出山最艰辛。奔走衢路间，四枝不属身。名在进士场，笔毫争等伦。我性本朴直，词理安得文。纵然自称心，又不合众人。以此名字低，不如风中尘。昨逢卖药客，云是居山邻。说君忆我心，憔悴其形神。昔是同枝鸟，今作万里分。万里亦未遥，喧静终难群。
薛能,黄河,何处发昆仑，连乾复浸坤。波浑经雁塞，声振自龙门。岸裂新冲势，滩馀旧落痕。横沟通海上，远色尽山根。勇逗三峰坼，雄标四渎尊。湾中秋景树，阔外夕阳村。沫乱知鱼呴，槎来见鸟蹲。飞沙当白日，凝雾接黄昏。润可资农亩，清能表帝恩。雨吟堪极目，风度想惊魂。显瑞龟曾出，阴灵伯固存。盘涡寒渐急，浅濑暑微温。九曲终柔胜，常流可暗吞。人间无博望，谁复到穷源。
刘禹锡,相和歌辞·贾客词,贾客无定游，所游惟利并。眩俗杂良苦，乘时知重轻。心计析秋毫，摇钩侔悬衡。锥刀既无弃，转化日已盈。邀福祷波神，施财游化城。妻约雕金钏，女垂贯珠缨。高赀比封君，奇货通幸卿。趋时鸷鸟思，藏镪盘龙形。大艑浮通川，高楼次旗亭。行止皆有乐，关梁似无征。农夫何为者，辛苦事寒耕。
曹松,书翠岩寺壁,何年话尊宿，瞻礼此堂中。入郭非无路，归林自学空。溅瓶云峤水，逆磬雪川风。时说南庐事，知师用意同。
梁献,相和歌辞·王昭君,图画失天真，容华坐误人。君恩不可再，妾命在和亲。泪点关山月，衣销边塞尘。一闻阳鸟至，思绝汉宫春。
白居易,南浦岁暮对酒，送王十五归京,腊后冰生覆湓水，夜来云暗失庐山。风飘细雪落如米，索索萧萧芦苇间。此地二年留我住，今朝一酌送君还。相看渐老无过醉，聚散穷通总是闲。
姚合,寄贾岛,漫向城中住，儿童不识钱。瓮头寒绝酒，灶额晓无烟。狂发吟如哭，愁来坐似禅。新诗有几首，旋被世人传。
和凝,菩萨蛮,越梅半拆轻寒里，冰清澹薄笼蓝水。暖觉杏梢红，游丝狂惹风。闲阶莎径碧，远梦犹堪惜。离恨又迎春，相思难重陈。
雍裕之,宫人斜,几多红粉委黄泥，野鸟如歌又似啼。应有春魂化为燕，年来飞入未央栖。
温庭筠,诉衷情（一名一丝风）,莺语，花舞，春昼午，雨霏微。金带枕，宫锦，凤凰帷。柳弱燕交飞，依依。辽阳音信稀，梦中归。
王建,设酒寄独孤少府,自看和酿一依方，缘看松花色较黄。不分君家新酒熟，好诗收得被回将。
崔曙,送薛据之宋州,无媒嗟失路，有道亦乘流。客处不堪别，异乡应共愁。我生早孤贱，沦落居此州。风土至今忆，山河皆昔游。一从文章事，两京春复秋。君去问相识，几人今白头。
刘沧,怀江南友人,久绝音书隔塞尘，路岐谁与子相亲。愁中独坐秦城夜，别后几经吴苑春。湘岸风来吹绿绮，海门潮上没青蘋。空劳两地望明月，多感断蓬千里身。
方干,重寄金山寺僧,风涛匝山寺，磬韵达渔船。此处别师久，远怀无信传。月华妨静烛，鸟语答幽禅。已见如如理，灰心应不然。
可止,赠樊川长老（一作清尚诗）,瘦颜颧骨见，满面雪毫垂。坐石鸟疑死，出门人谓痴。照身潭入楚，浸影桧生隋。太白曾经夏，清风凉四肢。
赵璜,题七夕图,帝子吹箫上翠微，秋风一曲凤凰归。明年七月重相见，依旧高悬织女机。
曹松,送德光禅师（重礼石霜长者）,天涯缘事了，又造石霜微。不以千峰险，唯将独影归。有为嫌假佛，无境是真机。到后流沙锡，何时更有飞。
贾岛,落第东归逢僧伯阳,相逢须语笑，人世别离频。晓至长侵月，思乡动隔春。见僧心暂静，从俗事多迍。宇宙诗名小，山河客路新。翠桐犹入爨，清镜未辞尘。逸足思奔骥，随群且退鳞。宴乖红杏寺，愁在绿杨津。老病难为乐，开眉赖故人。
韩愈,陪杜侍御游湘西两寺独宿有题一首，因献杨常侍,长沙千里平，胜地犹在险。况当江阔处，斗起势匪渐。深林高玲珑，青山上琬琰。路穷台殿辟，佛事焕且俨。剖竹走泉源，开廊架崖广。是时秋之残，暑气尚未敛。群行忘后先，朋息弃拘检。客堂喜空凉，华榻有清簟。涧蔬煮蒿芹，水果剥菱芡。伊余夙所慕，陪赏亦云忝。幸逢车马归，独宿门不掩。山楼黑无月，渔火灿星点。夜风一何喧，杉桧屡磨飐。犹疑在波涛，怵惕梦成魇。静思屈原沈，远忆贾谊贬。椒兰争妒忌，绛灌共谗谄。谁令悲生肠，坐使泪盈脸。翻飞乏羽翼，指摘困瑕玷。珥貂藩维重，政化类分陕。礼贤道何优，奉己事苦俭。大厦栋方隆，巨川楫行剡。经营诚少暇，游宴固已歉。旅程愧淹留，徂岁嗟荏苒。平生每多感，柔翰遇频染。展转岭猿鸣，曙灯青睒睒。
鱼玄机,左名场自泽州至京，使人传语,闲居作赋几年愁，王屋山前是旧游。诗咏东西千嶂乱，马随南北一泉流。曾陪雨夜同欢席，别后花时独上楼。忽喜扣门传语至，为怜邻巷小房幽。相如琴罢朱弦断，双燕巢分白露秋。莫倦蓬门时一访，每春忙在曲江头。
罗隐,感怀,石径松轩亦自由，谩随浮世逐飘流。驽骀路结前程恨，蟋蟀床生半夜秋。掩耳恶闻宫妾语，低颜须向路人羞。虽教小事相催逼，未到青云拟白头。
王昌龄,送裴图南,黄河渡头归问津，离家几日茱萸新。漫道闺中飞破镜，犹看陌上别行人。
张文琮,赋桥,造舟浮谓日，鞭石表秦初。星文遥写汉，虹势尚凌虚。已授文成履，空题武骑书。别有临濠上，栖偃独观鱼。
雍陶,感兴,贫女貌非丑，要须缘嫁迟。还似求名客，无媒不及时。
崔峒,酬李补阙雨中寄赠,十年随马宿，几度受人恩。白发还乡井，微官有子孙。竹窗寒雨滴，苦砌夜虫喧。独愧东垣友，新诗慰旅魂。
崔道融,病起二首,病起春已晚，曳筇伤绿苔。强攀庭树枝，唤作花未开。病起绕庭除，春泥粘屐齿。如从万里来，骨肉满面喜。
李中,赠夏秀才,轩车紫陌竞寻春，独掩衡门病起身。步月怕伤三径藓，取琴因拂一床尘。明时傥有丹枝分，青鉴从他素发新。况是青云知己在，原思生计莫忧贫。
刘禹锡,和牛相公游南庄醉后寓言戏赠乐天兼见示,城外园林初夏天，就中野趣在西偏。蔷薇乱发多临水，鸂鶒双游不避船。水底远山云似雪，桥边平岸草如烟。白家唯有杯觞兴，欲把头盘打少年。
王勃,秋日仙游观赠道士（一作骆宾王诗）,石图分帝宇，银牒洞灵宫。回丹萦岫室，复翠上岩栊。雾浓金灶静，云暗玉坛空。野花常捧露，山叶自吟风。林泉明月在，诗酒故人同。待余逢石髓，从尔命飞鸿。
贾至,燕歌行,国之重镇惟幽都，东威九夷北制胡。五军精卒三十万，百战百胜擒单于。前临滹沱后易水，崇山沃野亘千里。昔时燕山重贤士，黄金筑台从隗始。倏忽兴王定蓟丘，汉家又以封王侯。萧条魏晋为横流，鲜卑窃据朝五州。我唐区夏馀十纪，军容武备赫万祀。彤弓黄钺授元帅，垦耕大漠为内地。季秋胶折边草腓，治兵羽猎因出师。千营万队连旌旗，望之如火忽电驰。匈奴慑窜穷发北，大荒万里无尘飞。君不见隋家昔为天下宰，穷兵黩武征辽海。南风不竞多死声，鼓卧旗折黄云横。六军将士皆死尽，战马空鞍归故营。时移道革天下平，白环入贡沧海清。自有农夫已高枕，无劳校尉重横行。
刘禹锡,题集贤阁,凤池西畔图书府，玉树玲珑景气闲。长听馀风送天乐，时登高阁望人寰。青山云绕栏干外，紫殿香来步武间。曾是先贤翔集地，每看壁记一惭颜。
许棠,东归次采石江,东下经牛渚，依然是故关。客程临岸尽，乡思入鸥闲。雨涨巴来浪，云增楚际山。渔翁知未达，相顾不开颜。
齐己,谢人惠《十才子图》,丹青妙写十才人，玉峭冰棱姑射神。醉舞离披真鸑鷟，狂吟崩倒瑞麒麟。翻腾造化山曾竭，采掇珠玑海几贫。犹得知音与图画，草堂闲挂似相亲。
朱湾,过宣上人湖上兰若,十年湖上结幽期，偏向东林遇远师。未道姓名童子识，不酬言语上人知。闲花落日滋苔径，细雨和烟著柳枝。问我别来何所得，解将无事当无为。
高骈,南海神祠,沧溟八千里，今古畏波涛。此日征南将，安然渡万艘。
白居易,杂曲歌辞·离别难,绿杨陌上送行人，马去车回一望尘。不觉别时红泪尽，归来无泪可沾巾。
李群玉,同张明府游溇水亭,草色绿溪晚，梅香生縠文。云天敛馀霁，水木笼微曛。垂钓坐方屿，幽禽时一闻。何当五柳下，酌醴吟庭筠。
李商隐,潭州,潭州官舍暮楼空，今古无端入望中。湘泪浅深滋竹色，楚歌重叠怨兰丛。陶公战舰空滩雨，贾傅承尘破庙风。目断故园人不至，松醪一醉与谁同。
无名氏,伤哉行,兔走乌飞不相见，人事依稀速如电。王母夭桃一度开，玉楼红粉千回变。车驰马走咸阳道，石家旧宅空荒草。秋雨无情不惜花，芙蓉一一惊颠倒。劝君莫谩栽荆棘，秦皇虚费驱山力。英风一去更无言，白骨沈埋暮山碧。
李世民,正日临朝,条风开献节，灰律动初阳。百蛮奉遐赆，万国朝未央。虽无舜禹迹，幸欣天地康。车轨同八表，书文混四方。赫奕俨冠盖，纷纶盛服章。羽旄飞驰道，钟鼓震岩廊。组练辉霞色，霜戟耀朝光。晨宵怀至理，终愧抚遐荒。
张蠙,送董卿赴台州,九陌除书出，寻僧问海城。家从中路挈，吏隔数州迎。夜蚌侵灯影，春禽杂橹声。开图见异迹，思上石桥行。
卢纶,九日奉陪侍中宴后亭,玉壶倾菊酒，一顾得淹留。彩笔征枚叟，花筵舞莫愁。管弦能驻景，松桂不停秋。为谢蓬蒿辈，如何霜霰稠。
东方虬,春雪,春雪满空来，触处似花开。不知园里树，若个是真梅。
刘得仁,忆鹤,白丝翎羽丹砂顶，晓度秋烟出翠微。来向孤松枝上立，见人吟苦却高飞。
郑谷,传经院壁画松,危根瘦尽耸孤峰，珍重江僧好笔踪。得向游人多处画，却胜涧底作真松。
韩偓,厌花落,厌花落，人寂寞，果树阴成燕翅齐，西园永日闲高阁。后堂夹帘愁不卷，低头闷把衣襟捻。忽然事到心中来，四肢娇入茸茸眼。也曾同在华堂宴，佯佯拢鬓偷回面。半醉狂心忍不禁，分明一任傍人见。书中说却平生事，犹疑未满情郎意。锦囊封了又重开，夜深窗下烧红纸。红纸千张言不尽，至诚无语传心印。但得鸳鸯枕臂眠，也任时光都一瞬。
黄滔,寄罗浮山道者二首,天际双山压海濆，天漫绝顶海漫根。时闻雷雨惊樵客，长有龙蛇护洞门。泉石暮含朱槿昼，烟霞冬闭木绵温。林间学道如容我，今便辞他宠辱喧。有人曾见洞中仙，才到人间便越年。金鼎药成龙入海，玉函书发鹤归天。楼开石脉千寻直，山拆鳌鳞一半膻。谁到月明朝礼处，翠岩深锁荔枝烟。
元结,引极三首·怀潜君,海浩淼兮汩洪溶，流蕴蕴兮涛汹汹。下何有兮人不闻，深溢漭兮居潜君。彼潜君兮圣且神，思一见兮藐无因。思不从兮空踟蹰，心回迷兮意萦纡。思假鳞兮鲲龙，激沆浪兮奔从。拜潜君兮索玄宝，佩元符兮轨皇道。
王维,林园即事寄舍弟ヨ（次荆州时作）,寓目一萧散，销忧冀俄顷。青草肃澄陂，白云移翠岭。后沔通河渭，前山包鄢郢。松含风里声，花对池中影。地多齐后w9，人带荆州瘿。徒思赤笔书，讵有丹砂井。心悲常欲绝，发乱不能整。青簟日何长，闲门昼方静。颓思茅檐下，弥伤好风景。
NA,裴度语,鸡猪鱼蒜，逢著则吃。生老病死，时至则行。
李适,九月十八赐百僚追赏因书所怀,雨霁霜气肃，天高云日明。繁林已坠叶，寒菊仍舒荣。懿此秋节时，更延追赏情。池台列广宴，丝竹传新声。至乐非外奖，浃欢同中诚。庶敦朝野意，永使风化清。
裴次元,律中应钟（一作裴元诗）,律穷方数寸，室暗在三重。伶管灰先动，秦正节已逢。商声辞玉笛，羽调入金钟。密叶翻霜彩，轻冰敛水容。望鸿南去绝，迎气北来浓。愿托无凋性，寒林自比松。
孟郊,品松,追悲谢灵运，不得殊常封。纵然孔与颜，亦莫及此松。此松天格高，耸异千万重。抓拏巨灵手，擘裂少室峰。擘裂风雨狞，抓拏指爪傭。道入难抱心，学生易堕踪。时时数点仙，袅袅一线龙。霏微岚浪际，游戏颢兴浓。品松徒高高，雌鸣讵嗈嗈。赏异尚可贵，赏潜谁能容。名华非典实，翦弃徒纤茸。刻削大雅文，所以不敢慵。
裴夷直,方丈泉,循涯不知浅，见底似非深。永日无波浪，澄澄照我心。
韦应物,答秦十四校书（秦系）,知掩山扉三十秋，鱼须翠碧弃床头。莫道谢公方在郡，五言今日为君休。
韦应物,独游西斋，寄崔主簿,同心忽已别，昨事方成昔。幽径还独寻，绿苔见行迹。秋斋正萧散，烟水易昏夕。忧来结几重，非君不可释。
孟浩然,游江西留别富阳裴、刘二少府,西上游江西，临流恨解携。千山叠成嶂，万水泻为溪。石浅流难溯，藤长险易跻。谁怜问津者，岁晏此中迷。
张九龄,剪彩,姹女矜容色，为花不让春。既争芳意早，谁待物华真。叶作参差发，枝从点缀新。自然无限态，长在艳阳晨。
孙逖,送赵评事摄御史监军岭南,议狱持邦典，临戎假宪威。风从阊阖去，霜入洞庭飞。篁竹迎金鼓，楼船引绣衣。明年拜真月，南斗使星归。
许棠,塞下二首,胡虏偏狂悍，边兵不敢闲。防秋朝伏弩，纵火夜搜山。雁逆风鼙振，沙飞猎骑还。安西虽有路，难更出阳关。征役已不定，又缘无定河。塞深烽砦密，山乱犬羊多。汉卒闻笳泣，胡儿击剑歌。番情终未测，今昔谩言和。
韩愈,题楚昭王庙,丘坟满目衣冠尽，城阙连云草树荒。犹有国人怀旧德，一间茅屋祭昭王。
杜甫,登岳阳楼,昔闻洞庭水，今上岳阳楼。吴楚东南坼，乾坤日夜浮。亲朋无一字，老病有孤舟。戎马关山北，凭轩涕泗流。
孟郊,夜集汝州郡斋听陆僧辩弹琴,康乐宠词客，清宵意无穷。征文北山外，借月南楼中。千里愁并尽，一樽欢暂同。胡为戛楚琴，淅沥起寒风。
王继鹏,批叶翘谏书纸尾,春色曾看紫陌头，乱红飞尽不禁愁。人情自厌芳华歇，一叶随风落御沟。
张籍,横吹曲辞·关山月,秋月朗朗关山上，山中行人马蹄响。关山秋来雨雪多，行人见月唱边歌。海边漠漠天气白，胡儿夜度黄龙碛。军中探骑暮出城，伏兵暗处低旌戟。溪水连地霜草平，野驼寻水碛中鸣。陇头风急雁不下，沙场苦战多流星。可怜万国关山道，年年战骨多秋草。
刘长卿,送陆羽之茅山，寄李延陵,延陵衰草遍，有路问茅山。鸡犬驱将去，烟霞拟不还。新家彭泽县，旧国穆陵关。处处逃名姓，无名亦是闲。
许浑,秋日早朝（一作秋日候扇）,宵衣应待绝更筹，环佩锵锵月下楼。井转辘轳千树晓，锁开阊阖万山秋。龙旗尽列趋金殿，雉扇才分见玉旒。虚戴铁冠无一事，沧江归去老渔舟。
柳宗元,柳州峒氓,郡城南下接通津，异服殊音不可亲。青箬裹盐归峒客，绿荷包饭趁虚人。鹅毛御腊缝山罽，鸡骨占年拜水神。愁向公庭问重译，欲投章甫作文身。
贯休,春日许征君见访,龙钟多病后，日望遇升平。远念穿嵩雪，前林啭早莺。厨香烹瓠叶，道友扣门声。还似青溪上，微吟踏叶行。
NA,东阳夜怪诗（安智高病中自述二首）,拥褐藏名无定踪，流沙千里度衰容。传得南宗心地后，此身应便老双峰。为有阎浮珍重因，远离西国赴咸秦。自从无力休行道，且作头陀不系身。
罗隐,雪,细玉罗纹下碧霄，杜门颜巷落偏饶。巢居只恐高柯折，旅客愁闻去路遥。撅冻野蔬和粉重，扫庭松叶带酥烧。寒窗呵笔寻诗句，一片飞来纸上销。
卢殷,雨霁登北岸寄友人,稻黄扑扑黍油油，野树连山涧自流。忆得年时冯翊部，谢郎相引上楼头。
张籍,出塞（一作塞上曲）,秋塞雪初下，将军远出师。分营长记火，放马不收旗。月冷边帐湿，沙昏夜探迟。征人皆白首，谁见灭胡时。
王涯,九月九日勤政楼下观百僚献寿,御气黄花节，临轩紫陌头。早阳生彩仗，霁色入仙楼。献寿皆鹓鹭，瞻天尽冕旒。菊樽过九日，凤历肇千秋。乐奏薰风起，杯酣瑞影收。年年歌舞度，此地庆皇休。
司空图,寄王十四舍人,几年汶上约同游，拟为莲峰别置楼。今日凤凰池畔客，五千仞雪不回头。
庄南杰,湘弦曲,楚云铮铮戛秋露，巫云峡雨飞朝暮。古磬高敲百尺楼，孤猿夜哭千丈树。云轩碾火声珑珑，连山卷尽长江空。莺啼寂寞花枝雨，鬼啸荒郊松柏风。满堂怨咽悲相续，苦调中含古离曲。繁弦响绝楚魂遥，湘江水碧湘山绿。
李群玉,寄张祜（祜亦未面，频寄声相闻）,越水吴山任兴行，五湖云月挂高情。不游都邑称平子，只向江东作步兵。昔岁芳声到童稚，老来佳句遍公卿。如君气力波澜地，留取阴何沈范名。
刘长卿,罪所上御史惟则,误因微禄滞南昌，幽系圜扉昼夜长。黄鹤翅垂同燕雀，青松心在任风霜。斗间谁与看冤气，盆下无由见太阳。贤达不能同感激，更于何处问苍苍。
黄山隐,向竹吟,积尘为太山，掬水成东海。富贵有时乖，希夷无日改。绛节出崆峒，霓衣发光彩。古者有七贤，六个今何在。
罗隐,杜陵秋思,南望商於北帝都，两堪栖托两无图。只闻斥逐张公子，不觉悲同楚大夫。岩畔早凉生紫桂，井边疏影落高梧。一杯渌酒他年忆，沥向清波寄五湖。
杜甫,相和歌辞·后苦寒行二首,南纪巫庐瘴不绝，太古已来无尺雪。蛮夷长老怨苦寒，昆仑天关冻应折。玄猿口噤不能啸，白鹄翅垂眼流血，安得春泥补地裂。晚来江门失大木，猛风中夜吹白屋。天兵断斩青海戎，杀气南行动坤轴，不尔苦寒何太酷。巴东之峡生凌凘，彼苍回轩人得知。
李端,题郑少府林园,谢家今日晚，词客愿抽毫。枥马方回影，池鹅正理毛。竹筒传水远，麈尾坐僧高。独有宗雷贱，过君著敝袍。
贯休,秋尽途中作,行行芳草歇，潭岛叶纷纷。山色路无尽，砧声客强闻。残阳曜极野，黑水浸空坟。那得无乡思，前程入楚云。
韦铿,嘲邵景、萧嵩,一双胡子著绯袍，一个须多一鼻高。相对厅前捺且立，自惭身品世间毛。
姚合,赠刘叉,自君离海上，垂钓更何人。独宿空堂雨，闲行九陌尘。避时曾变姓，救难似嫌身。何处相期宿，咸阳酒市春。
崔子向,题越王台,越井岗头松柏老，越王台上生秋草。古木多年无子孙，牛羊践踏成官道。
裴度,郊庙歌辞·享惠昭太子庙乐章·亚献终献,重轮始发祥，齿胄方兴学。冥然升紫府，铿尔荐清乐。奠斝致馨香，在庭纷羽籥。礼成神既醉，仿佛缑山鹤。
姚合,杏溪十首·杏水,不与江水接，自出林中央。穿花复远水，一山闻杏香。我来持茗瓯，日屡此来尝。
姚鹄,寄雍陶先辈,知音杳何处，书札寄无由。独宿月中寺，相思天畔楼。露凝衰草白，萤度远烟秋。怅望难归枕，吟劳生夜愁。
张继,阊门即事,耕夫召募逐楼船，春草青青万顷田。试上吴门窥郡郭，清明几处有新烟。
柳宗元,新植海石榴,弱植不盈尺，远意驻蓬瀛。月寒空阶曙，幽梦彩云生。粪壤擢珠树，莓苔插琼英。芳根閟颜色，徂岁为谁荣。
崔涂,陇上逢江南故人,三声戍角边城暮，万里乡心塞草春。莫学少年轻远别，陇关西少向东人。
刘禹锡,宣上人远寄和礼部王侍郎放榜后诗，因而继和,礼闱新榜动长安，九陌人人走马看。一日声名遍天下，满城桃李属春官。自吟白雪诠词赋，指示青云借羽翰。借问至公谁印可，支郎天眼定中观。
徐夤,偶书,巧者多为拙者资，良筹第一在乘时。市门逐利终身饱，谷口躬耕尽日饥。琼玖鬻来燕石贵，蓬蒿芳处楚兰衰。高皇冷笑重瞳客，盖世拔山何所为。
储光羲,京口题崇上人山亭,清旦历香岩，岩径纡复直。花林开宿雾，游目清霄极。分明窗户中，远近山川色。金沙童子戏，香饭诸天食。叫叫海鸿声，轩轩江燕翼。寄言清净者，闾阎徒自踣。
白居易,行次夏口，先寄李大夫,连山断处大江流，红旆逶迤镇上游。幕下翱翔秦御史，军前奔走汉诸侯。曾陪剑履升鸾殿，欲谒旌幢入鹤楼。假著绯袍君莫笑，恩深始得向忠州。
苏颋,长相思,君不见天津桥下东流水，南望龙门北朝市。杨柳青青宛地垂，桃红李白花参差。花参差，柳堪结，此时忆君心断绝。
NA,郊庙歌辞·享太庙乐章·太和,时文圣后，清庙肃邕。致诚勤荐，在貌思恭。玉节肆夏，金锵五钟。绳绳云步，穆穆天容。
元稹,赋得玉卮无当（韵取卮字）,共惜连城宝，翻成无当卮。讵惭君子贵，深讶巧工隳。泛蚁功全小，如虹色不移。可怜殊砾石，何计辨糟醨。江海诚难满，盘筵莫忘施。纵乖斟酌意，犹得对光仪。
杜牧,江南春绝句,千里莺啼绿映红，水村山郭酒旗风。南朝四百八十寺，多少楼台烟雨中。
无可,寒夜过睿川师院,长生推献寿，法坐四朝登。问难无强敌，声名掩古僧。绝尘苔积地，栖竹鸟惊灯。语默俱忘寐，残窗半月棱。
白居易,书事咏怀,官俸将生计，虽贫岂敢嫌。金多输陆贾，酒足胜陶潜。床暖僧敷坐，楼晴妓卷帘。日遭斋破用，春赖闰加添。老向欢弥切，狂于饮不廉。十年闲未足，亦恐涉无厌。
郑师冉,句,烟消门外青山近，露重窗前绿竹低。
皮日休,秋夜有怀,梦里忧身泣，觉来衣尚湿。骨肉煎我心，不是谋生急。如何欲佐主，功名未成立。处世既孤特，传家无承袭。明朝走梁楚，步步出门涩。如何一寸心，千愁万愁入。
贯休,晚春寄张侍郎,遐想涪陵岸，山花半已残。人心何以遣，天步正艰难。鸟听黄袍小，城临白帝寒。应知窗下梦，日日到江干。
李端,晚游东田寄司空曙,暮来思远客，独立在东田。片雨无妨景，残虹不映天。别愁逢夏果，归兴入秋蝉。莫作隳官意，陶潜未必贤。
李中,春云,阴去为膏泽，晴来媚晓空。无心亦无滞，舒卷在东风。
汤悦,早春寄华下同志,正是花时节，思君寝复兴。市沽终不醉，春梦亦无凭。岳面悬清雨，河心走浊冰。东门一条路，离恨正相仍。
NA,雩祀乐章·肃和,朱鸟开辰，苍龙启映。大帝昭飨，群生展敬。礼备怀柔，功宣舞咏。旬液应序，年祥协庆。
杜牧,雨,连云接塞添迢递，洒幕侵灯送寂寥。一夜不眠孤客耳，主人窗外有芭蕉。
李显,九月九日幸临渭亭登高得秋字,九日正乘秋，三杯兴已周。泛桂迎尊满，吹花向酒浮。长房萸早熟，彭泽菊初收。何藉龙沙上，方得恣淹留。
李白,赠柳圆,竹实满秋浦，凤来何苦饥。还同月下鹊，三绕未安枝。夫子即琼树，倾柯拂羽仪。怀君恋明德，归去日相思。
王维,送张五諲归宣城,五湖千万里，况复五湖西。渔浦南陵郭，人家春谷谿。欲归江淼淼，未到草萋萋。忆想兰陵镇，可宜猿更啼。
吴公,绝句,去国投兹土，编茅隐旧踪。年年秋水上，独对数株松。
NA,李白名许云封谜,树下彼何人，不语真吾好。语若及日中，烟霏谢成宝。
白居易,送东都留守令狐尚书赴任,翠华黄屋未东巡，碧洛青嵩付大臣。地称高情多水竹，山宜闲望少风尘。龙门即拟为游客，金谷先凭作主人。歌酒家家花处处，莫空管领上阳春。
刘得仁,答韦先辈春雨后见寄,风散五更雨，鸟啼三月春。轩窗透初日，砚席绝纤尘。帝里峰头出，邻家树色新。怜君高且静，有句寄闲人。
徐夤,鹰,害物伤生性岂驯，且宜笼罩待知人。惟擒燕雀啖腥血，却笑鸾皇啄翠筠。狡兔穴多非尔识，鸣鸠脰短罚君身。豪门不读诗书者，走马平原放玩频。
皇甫冉,送崔使君赴寿州（一作刘长卿诗）,列郡专城分国忧，彤幨皂盖古诸侯。仲华遇主年犹少，公瑾论兵位已酬。草色青青宜建隼，蝉声处处杂鸣驺。千里相思如可见，淮南木落早惊秋。
张萧远,观灯,十万人家火烛光，门门开处见红妆。歌钟喧夜更漏暗，罗绮满街尘土香。星宿别从天畔出，莲花不向水中芳。宝钗骤马多遗落，依旧明朝在路傍。
温庭筠,寄清源寺僧,石路无尘竹径开，昔年曾伴戴颙来。窗间半偈闻钟后，松下残棋送客回。帘向玉峰藏夜雪，砌因蓝水长秋苔。白莲社里如相问，为说游人是姓雷。
白居易,香炉峰下新卜山居，草堂初成，偶题东壁,五架三间新草堂，石阶桂柱竹编墙。南檐纳日冬天暖，北户迎风夏月凉。洒砌飞泉才有点，拂窗斜竹不成行。来春更葺东厢屋，纸阁芦帘著孟光。
耿湋,路旁老人,老人独坐倚官树，欲语潸然泪便垂。陌上归心无产业，城边战骨有亲知。馀生尚在艰难日，长路多逢轻薄儿。绿水青山虽似旧，如今贫后复何为。
刘长卿,龙门八咏·石楼,隐隐见花阁，隔河映青林。水田秋雁下，山寺夜钟深。寂寞群动息，风泉清道心。
张籍,早朝寄白舍人、严郎中,鼓声初动未闻鸡，羸马街中踏冻泥。烛暗有时冲石柱，雪深无处认沙堤。常参班里人犹少，待漏房前月欲西。凤阙星郎离去远，閤门开日入还齐。
王偃,杂曲歌辞·夜夜曲,北斗星移银汉低，班姬愁思凤城西。青槐陌上人行绝，明月楼前乌夜啼。
王偃,明君词,北望单于日半斜，明君马上泣胡沙。一双泪滴黄河水，应得东流入汉家。
赵嘏,舒州献李相公,野人留得五湖船，丞相兴歌郡国年。醉笔倚风飘涧雪，静襟披月坐楼天。鹤归华表山河在，气返青云雨露全。闻说万方思旧德，一时倾望重陶甄。
夏侯审,咏被中绣鞋,云里蟾钩落凤窝，玉郎沈醉也摩挲。陈王当日风流减，只向波间见袜罗。
卢照邻,入秦川界,陇阪长无极，苍山望不穷。石径萦疑断，回流映似空。花开绿野雾，莺啭紫岩风。春芳勿遽尽，留赏故人同。
孙元晏,齐·谢朏,解玺传呼诏侍中，却来高卧岂疏慵。此时忠节还希有，堪羡君王特地容。
司马扎,秋日怀储嗣宗,故人北游久不回，塞雁南渡声何哀。相思闻雁更惆怅，却向单于台下来。
罗邺,镜,昔岁相知别有情，几回磨拭始将行。如今老去愁无限，抱向闲窗却怕明。
韦庄,睹军回戈,关中群盗已心离，关外犹闻羽檄飞。御苑绿莎嘶战马，禁城寒月捣征衣。漫教韩信兵涂地，不及刘琨啸解围。昨日屯军还夜遁，满车空载洛神归。
郑谷,渠江旅思,流落复蹉跎，交亲半逝波。谋身非不切，言命欲如何。故楚春田废，穷巴瘴雨多。引人乡泪尽，夜夜竹枝歌。
孟郊,同年春燕,少年三十士，嘉会良在兹。高歌摇春风，醉舞摧花枝。意荡晼晚景，喜凝芳菲时。马迹攒騕褭，乐声韵参差。视听改旧趣，物象含新姿。红雨花上滴，绿烟柳际垂。淹中讲精义，南皮献清词。前贤与今人，千载为一期。明鉴有皎洁，澄玉无磷缁。永与沙泥别，各整云汉仪。盛气自中积，英名日四驰。塞鸿绝俦匹，海月难等夷。郁抑忽已尽，亲朋乐无涯。幽蘅发空曲，芳杜绵所思。浮迹自聚散，壮心谁别离。愿保金石志，无令有夺移。
王建,题东华观,路尽烟水外，院门题上清。鹤雏灵解语，琼叶软无声。白发道心熟，黄衣仙骨轻。寂寥虚境里，何处觅长生。
杨凝,秋夜听捣衣,砧杵闻秋夜，裁缝寄远方。声微渐湿露，响细未经霜。兰牖唯遮树，风帘不碍凉。云中望何处，听此断人肠。
韩偓,曲江夜思,鼓声将绝月斜痕，园外闲坊半掩门。池里红莲凝白露，苑中青草伴黄昏。林塘阒寂偏宜夜，烟火稀疏便似村。大抵世间幽独景，最关诗思与离魂。
白居易,听歌六绝句·水调（第五遍乃五言调调韵最切）,五言一遍最殷勤，调少情多似有因。不会当时翻曲意，此声肠断为何人。
张说,奉和圣制喜雪应制,圣德与天同，封峦欲报功。诏书期日下，灵感应时通。触石云呈瑞，含花雪告丰。积如沙照月，散似面从风。舞集仙台上，歌流帝乐中。遥知百神喜，洒路待行宫。
皎然,同薛员外谊喜雨诗兼上杨使君,积旱忽飞澍，烝民心亦倾。郊云不待族，雨色飞江城。燋稼濯又发，败荷滋更荣。时随雾縠重，乍集柳丝轻。一宿恐鱼飞，数朝征鹳鸣。毒暑澄为冷，高尘涤还清。乃知阴骘数，制在造化情。及此接欢贺，临风闻颂声。
李德裕,盘陀岭驿楼,嵩少心期杳莫攀，好山聊复一开颜。明朝便是南荒路，更上层楼望故关。
张泌,生查子,相见稀，喜相见，相见还相远。檀画荔支红，金蔓蜻蜓软。鱼雁疏，芳信断，花落庭阴晚。可惜玉肌肤，消瘦成慵懒。
NA,郊庙歌辞·祀圜丘乐章·豫和,上灵眷命膺会昌，盛德殷荐叶辰良。景福降兮圣德远，玄化穆兮天历长。
张说,唐享太庙乐章·文舞,圣谟九德，真言五千。庆集昌胄，符开帝先。高文杖钺，克配彼天。三宗握镜，六合涣然。帝其承祀，率礼罔愆。图书雾出，日月清悬。舞形德类，咏谂功传。黄龙蜿蟺，彩云蹁跹。五行气顺，八佾风宣。介此百禄，於皇万年。
司空曙,闲园书事招畅当,闻蝉昼眠后，欹枕对蓬蒿。羸病懒寻戴，田园方咏陶。傍檐虫挂静，出树蝶飞高。惆怅临清镜，思君见鬓毛。
刘长卿,赠崔九载华,怜君一见一悲歌，岁岁无如老去何。白屋渐看秋草没，青云莫道故人多。
李洞,赠唐山人,垂须长似发，七十色如黳。醉眼青天小，吟情太华低。千年松绕屋，半夜雨连溪。邛蜀路无限，往来琴独携。
乔备,出塞,沙场三万里，猛将五千兵。旌断冰溪戍，笳吹铁关城。阴云暮下雪，寒日昼无晶。直为怀恩苦，谁知边塞情。
李竦,长至日上公献寿,候晓金门辟，乘时玉历长。羽仪瞻上宰，云物丽初阳。汉礼方传珮，尧年正捧觞。日行临观阙，帝锡洽珪璋。盛美超三代，洪休降百祥。自怜朝末坐，空此咏无疆。
NA,郊庙歌辞·武后大享拜洛乐章·通和,皇皇灵眷，穆穆神心。暂动凝质，还归积阴。功玄枢纽，理寂高深。衔恩佩德，耸志翘襟。
韩愈,春雪,片片驱鸿急，纷纷逐吹斜。到江还作水，著树渐成花。越喜飞排瘴，胡愁厚盖砂。兼云封洞口，助月照天涯。暝见迷巢鸟，朝逢失辙车。呈丰尽相贺，宁止力耕家。
曹唐,仙都即景,蟠桃花老华阳东，轩后登真谢六宫。旌节暗迎归碧落，笙歌遥听隔崆峒。衣冠留葬桥山月，剑履将随浪海风。看却龙髯攀不得，红霞零落鼎湖空。
NA,孙光宪《琐言》引古语,乘船走马，去死一分。好事不出门，恶事行千里。
周匡物,及第后谢座主,一从东越入西秦，十度闻莺不见春。试向昆山投瓦砾，便容灵沼濯埃尘。悲欢暗负风云力，感激潜生草木身。中夜自将形影语，古来吞炭是何人。
白居易,答梦得八月十五日夜玩月见寄,南国碧云客，东京白首翁。松江初有月，伊水正无风。远思两乡断，清光千里同。不知娃馆上，何似石楼中。
蔡京,咏子规,千年冤魄化为禽，永逐悲风叫远林。愁血滴花春艳死，月明飘浪冷光沉。凝成紫塞风前泪，惊破红楼梦里心。肠断楚词归不得，剑门迢递蜀江深。
李白,过汪氏别业二首,游山谁可游，子明与浮丘。叠岭碍河汉，连峰横斗牛。汪生面北阜，池馆清且幽。我来感意气，捶炰列珍羞。扫石待归月，开池涨寒流。酒酣益爽气，为乐不知秋。畴昔未识君，知君好贤才。随山起馆宇，凿石营池台。星火五月中，景风从南来。数枝石榴发，一丈荷花开。恨不当此时，相过醉金罍。我行值木落，月苦清猿哀。永夜达五更，吴歈送琼杯。酒酣欲起舞，四座歌相催。日出远海明，轩车且裴回。更游龙潭去，枕石拂莓苔。
贯休,送黄宾于赴举,冬暮雨霏霏，行人喜可稀。二阶夜雪，亚圣在春闱。马疾顽童远，山荒冻叶飞。师无一事，应见丽龟归。
李群玉,重阳日上渚宫杨尚书,落帽台边菊半黄，行人惆怅对重阳。荆州一见桓宣武，为趁悲秋入帝乡。
齐己,寄吴都沈员外彬,归休兴若何，朱绂尽还他。自有园林阔，谁争山水多。村烟晴莽苍，僧磬晚嵯峨。野醉题招隐，相思可寄么。
苏拯,织妇女,伊余尽少女，一种饰螓首。徒能事机杼，与之作歌舞。歌舞片时间，黄金翻袖取。只看舞者乐，岂念织者苦。感此尝忆古人言，一妇不织天下寒。
高適,使青夷军入居庸三首,匹马行将久，征途去转难。不知边地别，只讶客衣单。溪冷泉声苦，山空木叶干。莫言关塞极，云雪尚漫漫。古镇青山口，寒风落日时。岩峦鸟不过，冰雪马堪迟。出塞应无策，还家赖有期。东山足松桂，归去结茅茨。登顿驱征骑，栖迟愧宝刀。远行今若此，微禄果徒劳。绝坂水连下，群峰云共高。自堪成白首，何事一青袍。
吴筠,高士咏·樊先生,巢父志何远，潜精人莫知。耻闻让王事，饮犊方见移。不欲散大朴，焉能为尧师。炼真自轻举，浮世何足遗。
顾况,长安道,长安道，人无衣，马无草，何不归来山中老。
青童,与赵旭叩柱歌,白云飘飘星汉斜，独行窈窕浮云车。仙郎独邀青童君，结情罗帐连心花。
韦应物,游西山,时事方扰扰，幽赏独悠悠。弄泉朝涉涧，采石夜归州。挥翰题苍峭，下马历嵌丘。所爱唯山水，到此即淹留。
喻凫,送友人下第归宁,紫阁雪未尽，杏园花亦寒。灞西辞旧友，楚外忆新安。细雨猿啼枿，微阳鹭起滩。旋应赴秋贡，讵得久承欢。
郑澣,和李德裕房公旧竹亭闻琴,石室寒飙骛，孙枝雅器裁。坐来山水操，弦断吊遗埃。
李益,兰陵僻居联句,潘岳闲居赋，陶潜独酌谣。二贤成往事，三径是今朝。生幸逢唐运，昌时奉帝尧。进思谐启沃，退混即渔樵。蠹简封延阁，雕阑閟上霄。相从清旷地，秋露挹兰苕。
崔融1,哭蒋詹事俨,江上有长离，从容盛羽仪。一鸣百兽舞，一举群鸟随。应我圣明代，巢君阿阁垂。钩陈侍帷扆，环卫奉旌麾。雅量沧海纳，完才庙廊施。养亲光孝道，事主竭忠规。贞节既已固，殊荣良不訾。朝游云汉省，夕宴芙蓉池。汲黯言当直，陈平智本奇。功成喜身退，时往惜年驰。镇国山基毁，中天柱石颓。将军空有颂，刺史独留碑。芜漫藏书壁，荒凉悬剑枝。昔余参下位，数载忝牵羁。置榻恩逾重，迎门礼自卑。竹林常接兴，黍谷每逢吹。逸翰金相发，清谈玉柄挥。不轻文举少，深叹子云疲。遗爱犹如在，残编尚可窥。即今流水曲，何处俗人知。
司空图,闲步,几处白烟断，一川红树时。坏桥侵辙水，残照背村碑。
殷尧藩,游王羽士山房,落日半楼明，琳宫事事清。山横万古色，鹤带九皋声。易作神仙侣，难忘父子情。道人应识我，未肯说长生。
白居易,喜杨六侍御同宿（一喜下有与字）,岸帻静言明月夜，匡床闲卧落花朝。二三月里饶春睡，七八年来不早朝。浊水清尘难会合，高鹏低鷃各逍遥。眼看又上青云去，更卜同衾一两宵。
贯休,怀张为、周朴,张周二夫子，诗好人太癖。更不过岭来，如今头尽白。人传禹力不到处，河声流向西。又到处即闭户，逢君方展眉。不知是不是，若是即大奇。我又闻二公，心与人不同，一生常在寂寞中。有时狂吟入僧宅，锦囊鸟啼荔枝红。有时冥搜海山脑，珊瑚枝动日杲杲。圣君在上知不知，赤面浊醪许多好。
侯冽,花发上林,花发三阳盛，香飘五柞深。素晖云积苑，红彩绣张林。落水随鱼戏，摇风映鸟吟。琼楼出高艳，玉辇驻浓阴。乱蝶枝开影，繁蜂蕊上音。鲜芳盈禁籞，布泽荷天心。
牟融,司马迁墓,落落长才负不羁，中原回首益堪悲。英雄此日谁能荐，声价当时众所推。一代高风留异国，百年遗迹剩残碑。经过词客空惆怅，落日寒烟赋黍离。
刘禹锡,送陆侍御归淮南使府五韵（用年字）,江左重诗篇，陆生名久传。凤城来已熟，羊酪不嫌膻。归路芙蓉府，离堂玳瑁筵。泰山呈腊雪，隋柳布新年。曾忝扬州荐，因君达短笺。
项斯,归家山行,献赋才何拙，经时不耻归。能知此意是，甘取众人非。遍陇耕无圃，缘溪钓有矶。此怀难自遣，期在振儒衣。
杜甫,捣衣,亦知戍不返，秋至拭清砧。已近苦寒月，况经长别心。宁辞捣熨倦，一寄塞垣深。用尽闺中力，君听空外音。
姚合,送任畹及第归蜀中觐亲,子规啼欲死，君听固无愁。阙下声名出，乡中意气游。东川横剑阁，南斗近刀州。神圣题前字，千人看不休。
丘丹,忆长安·四月,忆长安，四月时，南郊万乘旌旗。尝酎玉卮更献，含桃丝笼交驰。芳草落花无限，金张许史相随。
张泌,洞庭阻风,空江浩荡景萧然，尽日菰蒲泊钓船。青草浪高三月渡，绿杨花扑一溪烟。情多莫举伤春目，愁极兼无买酒钱。犹有渔人数家住，不成村落夕阳边。
卢纶,与张擢对酌,张翁对卢叟，一榼山村酒。倾酒请予歌，忽蒙张翁呵。呵予官非屈，曲有怨词多。歌罢谢张翁，所思殊不同。予悲方为老，君责一何空。曾看乐官录，向是悲翁曲。张老闻此词，汪汪泪盈目。卢叟醉言粗，一杯凡数呼。回头顾张老，敢欲戏为儒。
翁承赞,喜弟承检登科,两篇佳句敌琼瑰，怜我三清道路开。荆璞献多还得售，桂堂恩在敢轻回。花繁不怕寻香客，榜到应倾贺喜杯。知尔苦心功业就，早携长策出山来。
NA,魏博语,长安天子，魏府牙军。
钱起,和范郎中宿直中书，晓玩清池，赠南省同僚两垣遗补,青琐留才子，春池静禁林。自矜仙岛胜，宛在掖垣深。引派彤庭里，含虚玉砌阴。涨来知圣泽，清处见天心。兰气飘红岸，文星动碧浔。凤栖长近日，虬卧欲为霖。席宠虽高位，流谦乃素襟。焚香春漏尽，假寐晓莺吟。丹地宜清泚，朝阳复照临。司言兼逸趣，鼓兴接知音。六义惊摛藻，三台响掷金。为怜风水外，落羽此漂沉。
NA,杂曲歌辞·入破第五,君住孤山下，烟深夜径长。辕门渡绿水，游苑绕垂杨。
耿湋,发绵津驿,孤舟北去暮心伤，细雨东风春草长。杳杳短亭分水陆，隆隆远鼓集渔商。千丛野竹连湘浦，一派寒江下吉阳。欲问长安今远近，初年塞雁有归行。
韦应物,三台（或加令字，一名翠华引、开元乐）,一年一年老去，明日后日花开。未报长安平定，万国岂得衔杯。冰泮寒塘水绿，雨馀百草皆生。朝来衡门无事，晚下高斋有情。
薛涛,赋凌云寺二首,闻说凌云寺里苔，风高日近绝纤埃。横云点染芙蓉壁，似待诗人宝月来。闻说凌云寺里花，飞空绕磴逐江斜。有时锁得嫦娥镜，镂出瑶台五色霞。
陆龟蒙,鸣雁行,朔风动地来，吹起沙上声。闺中有边思，玉箸此时横。莫怕儿女恨，主人烹不鸣。
杜荀鹤,晚泊金陵水亭,江亭当废国，秋景倍萧骚。夕照残荒垒，寒潮涨古濠。就田看鹤劣，隔水见僧高。无限前朝事，醒吟易觉劳。
崔橹,过南城县麻姑山,似前如却玉堆堆，薄带轻烟翠好裁。斜倚兔钩孤影伴，校低仙掌一头来。盘疑虎伏形难写，展认龙拏势未回。惊讶昔人曾羽化，此中争不接瑶台。诗手难题画手惭，浅青浓碧叠东南。尘愁世界忙心在，霞伴神仙稳梦酣。雨涕自悲看雪鬓，星冠无计整云篸。家风负荷须名宦，可惜千峰绿似蓝。差烟危碧半斜晖，何代仙人此羽飞。高袖镇长寒柏暗，古祠时复彩云归。红尘鞭马颜将换，碧落骖鸾意有违。声利系身家系念，今生辜负六铢衣。
施肩吾,冬词,锦绣堆中卧初起，芙蓉面上粉犹残。台前也欲梳云髻，只怕盘龙手捻难。
皎然,酬郑判官湖上见赠,岁岁湖南隐已成，如何星使忽知名。沙鸥惯识无心客，今日逢君不解惊。
周昙,六朝门·再呤,空知勇锐不知兵，困兽孤军未可轻。安有长驱百馀万，身驰几旅欲先征。
王维,左掖梨花（一作海棠。与丘为、皇甫冉同作）,闲洒阶边草，轻随箔外风。黄莺弄不足，衔入未央宫。
黄滔,马嵬,锦江晴碧剑锋奇，合有千年降圣时。天意从来知幸蜀，不关胎祸自蛾眉。
李世民,句,雪耻酬百王，除凶报千古。昔乘匹马去，今驱万乘来。近日毛虽暖，闻弦心已惊。
皎然,酬李补阙纾,不住东林寺，云泉处处行。近臣那得识，禅客本无名。
卢纶,送崔邠拾遗,皎洁无瑕清玉壶，晓乘华幰向天衢。石建每闻宗谨孝，刘歆不敢衒师儒。谏修郊庙开宸虑，议按休征浅瑞图。今日攀车复何者，辕门垂白一愚夫。
韩偓,伤春,三月光景不忍看，五陵春色何摧残。穷途得志反惆怅，饮席话旧多阑珊。中酒向阳成美睡，惜花冲雨觉伤寒。野棠飞尽蒲根暖，寂寞南溪倚钓竿。
李冶,明月夜留别,离人无语月无声，明月有光人有情。别后相思人似月，云间水上到层城。
韩偓,宫柳,莫道秋来芳意违，宫娃犹似妒蛾眉。幸当玉辇经过处，不怕金风浩荡时。草色长承垂地叶，日华先动映楼枝。涧松亦有凌云分，争似移根太液池。
白居易,寄题杨万州四望楼,江上新楼名四望，东西南北水茫茫。无由得与君携手，同凭栏干一望乡。
刘禹锡,夜闻商人船中筝,大艑高帆一百尺，新声促柱十三弦。扬州市里商人女，来占江西明月天。
白居易,微雨夜行,漠漠秋云起，稍稍夜寒生。但觉衣裳湿，无点亦无声。
白居易,九日题涂溪,蕃草席铺枫叶岸，竹枝歌送菊花杯。明年尚作南宾守，或可重阳更一来。
张循之,巫山,流景一何速，年华不可追。解佩安所赠，怨咽空自悲。
曹松,己亥岁二首（僖宗广明元年）,泽国江山入战图，生民何计乐樵苏。凭君莫话封侯事，一将功成万骨枯。传闻一战百神愁，两岸强兵过未休。谁道沧江总无事，近来长共血争流。
李郢,江边柳,东风晴色挂阑干，眉叶初晴畏晓寒。江上别筵终日有，绿条春在长应难。
尚颜,寄方干处士,格外缀清诗，诗名独得知。闲居公道日，醉卧牡丹时。海鸟和涛望，山僧带雪期。仍闻称处士，圣主肯相违。
柳宗元,闻黄鹂,倦闻子规朝暮声，不意忽有黄鹂鸣。一声梦断楚江曲，满眼故园春意生。目极千里无山河，麦芒际天摇清波。王畿优本少赋役，务闲酒熟饶经过。此时晴烟最深处，舍南巷北遥相语。翻日迥度昆明飞，凌风邪看细柳翥。我今误落千万山，身同伧人不思还。乡禽何事亦来此，令我生心忆桑梓。闭声回翅归务速，西林紫椹行当熟。
曹松,钟陵野步,冈扉聊自启，信步出波边。野火风吹阔，春冰鹤啄穿。渚樯齐驿树，山鸟入公田。未创孤云势，空思白阁年。
杜荀鹤,送紫阳僧归庐岳旧寺,紫衣明主赠，归寺感先师。受业恩难报，开堂影不知。松风欹枕夜，山雪下楼时。此际无人会，微吟复敛眉。
顾非熊,出塞即事二首,塞山行尽到乌延，万顷沙堆见极边。河上月沉鸿雁起，碛中风度犬羊膻。席箕草断城池外，护柳花开帐幕前。此处游人堪下泪，更闻终日望狼烟。贺兰山便是戎疆，此去萧关路几荒。无限城池非汉界，几多人物在胡乡。诸侯持节望吾土，男子生身负我唐。回望风光成异域，谁能献计复河湟。
NA,郊庙歌辞·武后享清庙乐章十首·第二,隆周创业，宝命惟新。敬宗茂典，爰表虔禋。声明已备，文物斯陈。肃容如在，恳志方申。
杜审言,和韦承庆过义阳公主山池五首,野兴城中发，朝英物外求。情悬朱绂望，契动赤泉游。海燕巢书阁，山鸡舞画楼。雨馀清晚夏，共坐北岩幽。径转危峰逼，桥回缺岸妨。玉泉移酒味，石髓换粳香。绾雾青丝弱，牵风紫蔓长。犹言宴乐少，别向后池塘。携琴绕碧沙，摇笔弄青霞。杜若幽庭草，芙蓉曲沼花。宴游成野客，形胜得仙家。往往留仙步，登攀日易斜。攒石当轩倚，悬泉度牖飞。鹿麛冲妓席，鹤子曳童衣。园果尝难遍，池莲摘未稀。卷帘唯待月，应在醉中归。赏玩期他日，高深爱此时。池分八水背，峰作九山疑。地静鱼偏逸，人闲鸟欲欺。青溪留别兴，更与白云期。
陆龟蒙,再和次韵,阶下饥禽啄嫩苔，野人方倒病中杯。寒蔬卖却还沽吃，可有金貂换得来。
张九龄,出为豫章郡途次庐山东岩下,兹山镇何所，乃在澄湖阴。下有蛟螭伏，上与虹蜺寻。灵仙未始旷，窟宅何其深。双阙出云峙，三宫入烟沉。攀崖犹昔境，种杏非旧林。想像终古迹，惆怅独往心。纷吾婴世网，数载忝朝簪。孤根自靡托，量力况不任。多谢周身防，常恐横议侵。岂匪鹓鸿列，惕如泉壑临。迨兹刺江郡，来此涤尘襟。有趣逢樵客，忘怀狎野禽。栖闲义未果，用拙欢在今。愿言答休命，归事丘中琴。
许彬,寄怀孙处士,生平酌与吟，谁是见君心。上国一归去，沧波闲至今。钟繁秋寺远，岸阔晚涛深。疏放长如此，何人更得寻。
王建,上李益庶子,紫烟楼阁碧纱亭，上界诗仙独自行。奇险驱回还寂寞，云山经用始鲜明。藕绡纹缕裁来滑，镜水波涛滤得清。昏思愿因秋露洗，幸容阶下礼先生。
谭用之,月夜怀寄友人,剑气徒劳望斗牛，故人别后阻仙舟。残春谩道深倾酒，好月那堪独上楼。何处是非随马足，由来得丧白人头。清风未许重携手，几度高吟寄水流。
杜牧,盆池,凿破苍苔地，偷他一片天。白云生镜里，明月落阶前。
薛能,送浙东王大夫,天爵擅忠贞，皇恩复宠荣。远源过晋史，甲族本缑笙。亚相兼尤美，周行历尽清。制除天近晓，衙谢草初生。宾客招闲地，戎装拥上京。九街鸣玉勒，一宅照红旌。细雨当离席，遥花显去程。佩刀畿甸色，歌吹馆桥声。騕褭从秦赐，艅艎到汴迎。步沙逢霁月，宿岸致严更。渤澥流东鄙，天台压属城。众谈称重镇，公意念疲甿。井邑曾多难，疮痍此未平。察应均赋敛，逃必复桑耕。隼重权兼帅，鼍雄设有兵。越台随厚俸，剡硾得尤名。夜蜡州中宴，春风部外行。香奁扃凤诏，朱篆动龙坑。报后功何患，投虚论素精。徵还真指掌，感激自关情。旧业怀昏作，微班负旦评。空馀骚雅事，千古傲刘桢。
王建,和蒋学士新授章服,五色箱中绛服春，笏花成就白鱼新。看宣赐处惊回眼，著谢恩时便称身。瑞草唯承天上露，红鸾不受世间尘。翰林同贺文章出，惊动茫茫下界人。
李颀,行路难,汉家名臣杨德祖，四代五公享茅土。父子兄弟绾银黄，跃马鸣珂朝建章。火浣单衣绣方领，茱萸锦带玉盘囊。宾客填街复满座，片言出口生辉光。世人逐势争奔走，沥胆堕肝惟恐后。当时一顾登青云，自谓生死长随君。一朝谢病还乡里，穷巷苍苔绝知己。秋风落叶闭重门，昨日论交竟谁是。薄俗嗟嗟难重陈，深山麋鹿可为邻。鲁连所以蹈东海，古往今来称达人。
郑愔,送金城公主适西蕃应制,下嫁戎庭远，和亲汉礼优。笳声出虏塞，箫曲背秦楼。贵主悲黄鹤，征人怨紫骝。皇情眷亿兆，割念俯怀柔。
丘光庭,补新宫（新宫三章，章八句）,奂奂新宫，礼乐其融。尔德惟贤，尔维忠。为忠以公，斯筵是同。人之醉我，与我延宾。奂奂新宫，既奂而轮。其固如山，其俨如云。其寝斯安，分。我既考落，以燕群臣。奂奂新宫，既祭既延。我镛，于以醉贤。有礼无愆，我有斯宫。斯宫以安，康后万年。
杜牧,冬日五湖馆水亭怀别,芦荻花多触处飞，独凭虚槛雨微微。寒林叶落鸟巢出，古渡风高渔艇稀。云抱四山终日在，草荒三径几时归。江城向晚西流急，无限乡心闻捣衣。
张继,洛阳作（一作初出徽安门）,洛阳天子县，金谷石崇乡。草色侵官道，花枝出苑墙。书成休逐客，赋罢遂为郎。贫贱非吾事，西游思自强。
白居易,咏怀寄皇甫朗之,老大多情足往还，招僧待客夜开关。学调气后衰中健，不用心来闹处闲。养病未能辞薄俸，忘名何必入深山。与君别有相知分，同置身于木雁间。
雍陶,天津桥望春,津桥春水浸红霞，烟柳风丝拂岸斜。翠辇不来金殿闭，宫莺衔出上阳花。
李百药,赋礼记,玉帛资王会，郊丘叶圣情。重广开环堵，至道轶金籝。盘薄依厚地，遥裔腾太清。方悦升中礼，足以慰馀生。
杨重玄,正朝上左相张燕公,岁去愁终在，春还命不来。长吁问丞相，东阁几时开。
吕岩,渔父词一十八首·灿烂,四象分明八卦周，乾坤男女论绸缪。交会处，更娇羞，转觉情深玉体柔。
罗隐,重过随州故兵部李侍郎恩知因抒长句,庄周高论伯牙琴，闲夜思量泪满襟。四海共谁言近事，九原从此负初心。鸥翻汉浦风波急，雁下郧溪雾雨深。惭愧苍生还有意，解歌襦袴至如今。
白居易,重到城七绝句·仇家酒,年年老去欢情少，处处春来感事深。时到仇家非爱酒，醉时心胜醒时心。
李回,郊庙歌辞·享太庙乐章·大定舞,受天明命，敷佑下土。化时以俭，卫文以武。氛消夷夏，俗臻往古。亿万斯年，形于律吕。
顾况,早春思归有唱竹枝歌者坐中下泪,渺渺春生楚水波，楚人齐唱竹枝歌。与君皆是思归客，拭泪看花奈老何。
王无竞,凤台曲,凤台何逶迤，嬴女管参差。一旦彩云至，身去无还期。遗曲此台上，世人多学吹。一吹一落泪，至今怜玉姿。
李中,寄黄鹗秀才,长忆狂游日，惜春心恰同。预愁花片落，不遣酒壶空。草软眠难舍，莺娇听莫穷。如今千里隔，搔首对秋风。
张若虚,相和歌辞·春江花月夜,春江潮水连海平，海上明月共潮生。滟滟随波千万里，何处春江无月明。江流宛转绕芳甸，月照花林皆似霰。空里流霜不觉飞，汀上白沙看不见。江天一色无纤尘。皎皎空中孤月轮。江畔何人初见月，江月何年初照人。人生代代无穷已，江月年年望相似。不知江月待何人，但见长江送流水。白云一片去悠悠，青枫浦上不胜愁。谁家今夜扁舟子，何处相思明月楼。可怜楼上月裴回，应照离人妆镜台。玉户帘中卷不去，捣衣砧上拂还来。此时相望不相闻，愿逐月华流照君。鸿雁长飞光不度，鱼龙潜跃水成文。昨夜闲潭梦落花，可怜春半不还家。江水流春去欲尽，江潭落月复西斜。斜月沉沉藏海雾，碣石潇湘无限路。不知乘月几人归，落月摇情满江树。
陆龟蒙,秋夕文宴（得成字）,笔阵初临夜正清，击铜遥认小金钲。飞觥壮若游燕市，觅句难于下赵城。隔岭故人因会忆，傍檐栖鸟带吟惊。梁王座上多词客，五韵甘心第七成。
元稹,使东川·望喜驿,满眼文书堆案边，眼昏偷得暂时眠。子规惊觉灯又灭，一道月光横枕前。
薛能,春色满皇州（一作滕迈诗）,蔼蔼复悠悠，春归十二楼。最明云里阙，先满日边州。色媚青门外，光摇紫陌头。上林荣旧树，太液镜新流。暖带祥烟起，清添瑞景浮。阳和如启蛰，从此事芳游。
NA,郊庙歌辞·武后大享拜洛乐章·显和（拜洛）,菲躬承睿顾，薄德忝坤仪。乾乾遵后命，翼翼奉先规。抚俗勤虽切，还淳化尚亏。未能弘至道，何以契明祇。
姚合,送家兄赴任昭义,早得白眉名，之官濠上城。别离浮世事，迢递长年情。广陌垂花影，遥林起雨声。出关春草长，过汴夏云生。黠吏先潜去，疲人相次迎。宴馀和酒拜，魂梦共东行。
白居易,题李山人,厨无烟火室无妻，篱落萧条屋舍低。每日将何疗饥渴，井华云粉一刀圭。
唐彦谦,垂柳,绊惹春风别有情，世间谁敢斗轻盈。楚王江畔无端种，饿损纤腰学不成。
郑谷,奔问三峰寓止近墅,半年奔走颇惊魂，来谒行宫泪眼昏。鸳鹭入朝同待漏，牛羊送日独归村。灞陵散失诗千首，太华凄凉酒一樽。兵革未休无异术，不知何以受君恩。
崔峒,刘展下判官相招以诗答之,国有非常宠，家承异姓勋。背恩惭皎日，不义若浮云。但使忠贞在，甘从玉石焚。窜身如有地，梦寐见明君。
杜荀鹤,送青阳李明府,善政无惭色，吟归似等闲。惟将六幅绢，写得九华山。求理头空白，离京债未还。仍闻猿与鹤，都在一船间。
窦梁宾,喜卢郎及第,晓妆初罢眼初瞤，小玉惊人踏破裙。手把红笺书一纸，上头名字有郎君。
李群玉,宵民,大雅无忧怨，宵民有爱憎。鲁侯天不遇，臧氏尔何能。惨惨心如虺，营营舌似蝇。谁于销骨地，一鉴玉壶冰。
司空曙,送郑佶归洛阳,苍苍楚色水云间，一醉春风送尔还。何处乡心最堪羡，汝南初见洛阳山。
姚合,寄孙路秀才,幽居邻里少，江际复山阿。潮去蝉声出，天晴鹤语多。老人能步蹇，才子奈贫何。曾见春官语，年来虚甲科。
皮日休,奉和鲁望白鸥诗,雪羽褵褷半惹泥，海云深处旧巢迷。池无飞浪争教舞，洲少轻沙若遣栖。烟外失群惭雁鹜，波中得志羡凫鹥。主人恩重真难遇，莫为心孤忆旧溪。
鲍溶,温泉宫,忆昔开元天地平，武皇十月幸华清。山蒸阴火云三素，日落温泉鸡一鸣。彩羽鸟仙歌不死，翠霓童妾舞长生。仍闻老叟垂黄发，犹说龙髯缥缈情。
朱庆馀,留别卢玄休归荆门,江边离别心，言罢各沾襟。以我去帆远，知君离恨深。云开孤鸟出，浪起白鸥沈。更作来年约，阳台许伴寻。
崔涂,樵者,行山行采薇，闲翦蕙为衣。避世嫌山浅，逢人说姓稀。有时还独醉，何处掩衡扉。莫看棋终局，溪风晚待归。
杨巨源,相和歌辞·大堤曲,二八婵娟大堤女，开炉相对依江渚。待客登楼向水看，邀郎卷幔临花语。细雨濛濛湿芰荷，巴东商侣挂帆多。自传芳酒涴红袖，谁调妍妆回翠蛾。珍簟华灯夕阳后，当炉理瑟矜纤手。月落星微五鼓声，春风摇荡窗前柳。岁岁逢迎沙岸间，北人多识绿云鬟。无端嫁与五陵少，离别烟波伤玉颜。
李嘉祐,题张公洞,空山杳杳鸾凤飞，神仙门户开翠微。主人白发雪霞衣，松间留我谈玄机。
刘禹锡,罢郡姑苏北归渡扬子津（后首一作姑苏台诗）,几岁悲南国，今朝赋北征。归心渡江勇，病体得秋轻。海阔石门小，城高粉堞明。金山旧游寺，过岸听钟声。故国荒台在，前临震泽波。绮罗随世尽，麋鹿古时多。筑用金鎚力，摧因石鼠窠。昔年雕辇路，唯有采樵歌。
李端,与苗员外山行,古人留路去，今日共君行。若待青山尽，应逢白发生。谁知到兰若，流落一书名。
王贞白,从军行,从军朔方久，未省用干戈。只以恩信及，自然戎虏和。边声动白草，烧色入枯河。每度因看猎，令人勇气多。
韦应物,燕居即事,萧条竹林院，风雨丛兰折。幽鸟林上啼，青苔人迹绝。燕居日已永，夏木纷成结。几阁积群书，时来北窗阅。
姚合,答窦知言,冬日易惨恶，暴风拔山根。尘沙落黄河，浊波如地翻。飞鸟皆束翼，居人不开门。独我赴省期，冒此驰毂辕。陕城城西边，逢子亦且奔。所趋事一心，相见如弟昆。我惨得子舒，我寒得子温。同行十日程，僮仆性亦敦。到京人事多，日无闲精魂。念子珍重我，吐辞发蒙昏。反复千万意，一百六十言。格高思清冷，山低济浑浑。尝闻朋友惠，赠言始为恩。金玉日消费，好句长存存。倒篚别收贮，不与俗士论。每当清夜吟，使我如哀猿。
张说,襄州景空寺题融上人兰若,高名出汉阴，禅阁跨香岑。众山既围绕，长川复回临。云峰晓灵变，风木夜虚吟。碧湫龙池满，苍松虎径深。旧知青岩意，偏入杳冥心。何由侣飞锡，从此脱朝簪。
韦应物,端居感怀,沈沈积素抱，婉婉属之子。永日独无言，忽惊振衣起。方如在帏室，复悟永终已。稚子伤恩绝，盛时若流水。暄凉同寡趣，朗晦俱无理。寂性常喻人，滞情今在己。空房欲云暮，巢燕亦来止。夏木遽成阴，绿苔谁复履。感至竟何方，幽独长如此。
李贺,拂舞歌辞,吴娥声绝天，空云闲裴回。门外满车马，亦须生绿苔。尊有乌程酒，劝君千万寿。全胜汉武锦楼上，晓望晴寒饮花露。东方日不破，天光无老时。丹成作蛇乘白雾，千年重化玉井土。从蛇作土一千载，吴堤绿草年年在。背有八卦称神仙，邪鳞顽甲滑腥涎。
白居易,秋斋,晨起秋斋冷，萧条称病容。清风两窗竹，白露一庭松。阮籍谋身拙，嵇康向事慵。生涯别有处，浩气在心胸。
崔兴宗,酬王维卢象见过林亭,穷巷空林常闭关，悠然独卧对前山。今朝忽枉嵇生驾，倒屣开门遥解颜。
柳宗元,乐府杂曲·鼓吹铙歌·奔鲸沛,奔鲸沛，荡海垠。吐霓翳日，腥浮云。帝怒下顾，哀垫昏。授以神柄，推元臣。手援天矛，截修鳞。披攘蒙霿，开海门。地平水静，浮天垠。羲和显耀，乘清氛。赫炎溥畅，融大钧。
罗隐,晚泊宿松,解缆随江流，晚泊古淮岸。归云送春和，繁星丽云汉。春深胡雁飞，人喧水禽散。仰君邈难亲，沈思夜将旦。
方干,酬孙发,锦价转高花更巧，能将旧手弄新梭。从来一字为褒贬，二十八言犹太多。
许浑,南陵留别段氏兄弟,不知身老大，犹似旧时狂。为酒游山县，留诗遍草堂。归期秋未尽，离恨日偏长。更羡君兄弟，参差雁一行。
郑鏦,入塞曲,留滞边庭久，归思岁月赊。黄云同入塞，白首独还家。宛马随秦草，胡人问汉花。还伤李都尉，独自没黄沙。
鲍溶,寄卢给事汀吴员外丹,姓丁黄鹤辽东去，客倩仙翁海上人。闻道姓名多改变，只今偕是圣朝臣。
李商隐,与同年李定言曲水闲话戏作,海燕参差沟水流，同君身世属离忧。相携花下非秦赘，对泣春天类楚囚。碧草暗侵穿苑路，珠帘不卷枕江楼。莫惊五胜埋香骨，地下伤春亦白头。
柳宗元,乐府杂曲·鼓吹铙歌·东蛮,东蛮有谢氏，冠带理海中。已言我异世，虽圣莫能通。王卒如飞翰，鹏鶱骇群龙。轰然自天坠，乃信神武功。系虏君臣人，累累来自东。无思不服从，唐业如山崇。百辟拜稽首，咸愿图形容。如周王会书，永永传无穷。睢盱万状乖，咿嗢九译重。广轮抚四海，浩浩知皇风。歌诗铙鼓间，以壮我元戎。
裴说,春早寄华下同人,正是花时节，思君寝复兴。市沽终不醉，春梦亦无凭。岳面悬青雨，河心走浊冰。东门一条路，离恨镇相仍。
齐己,答文胜大师清柱书,才把文章干圣主，便承恩泽换禅衣。应嫌六祖传空衲，只向曹溪求息机。
元稹,题漫天岭智藏师兰若僧云住此二十八年,僧临大道阅浮生，来往憧憧利与名。二十八年何限客，不曾闲见一人行。
曹邺,下第寄知己,长安孟春至，枯树花亦发。忧人此时心，冷若松上雪。自知才不堪，岂敢频泣血。所痛无罪者，明时屡遭刖。故山秋草多，一卷成古辙。夜来远心起，梦见潇湘月。大贤冠盖高，何事怜屑屑。不令伤弓鸟，日暮飞向越。闻知感激语，胸中如有物。举头望青天，白日头上没。归来通济里，开户山鼠出。中庭广寂寥，但见薇与蕨。无虑数尺躯，委作泉下骨。唯愁揽清镜，不见昨日发。愿怜闺中女，晚嫁唯守节。勿惜四座言，女巧难自说。
白居易,自戏三绝句·心问身,心问身云何泰然，严冬暖被日高眠。放君快活知恩否，不早朝来十一年。
沈亚之,山出云,片云朝出岫，孤色迥难亲。盖小辞山早，根轻触石新。飘扬经绿野，明丽照青春。拂树疑舒叶，临江似结鳞。从龙方有感，捧日岂无因。看助为霖去，恩沾雨露均。
薛曜,奉和圣制夏日游石淙山,玉洞幽寻更是天，朱霞绿景镇韶年。飞花藉藉迷行路，啭鸟遥遥作管弦。雾隐长林成翠幄，风吹细雨即虹泉。此中碧酒恒参圣，浪道昆山别有仙。
王建,相和歌辞·从军行,汉军逐单于，日没处河曲。浮云道傍起，行子车下宿。枪城围鼓角，毡帐依山谷。马上悬壶浆，刀头分顿肉。来时高堂上，父母亲结束。回首不见家，风吹破衣服。金创生肢节，相与拔箭镞。闻道西凉州，家家妇人哭。
贯休,上缙云段使君,清畏人知人尽知，缙云三载得宣尼。活民刀尺虽无象，出世文章岂有师。术气芝香粘瓮榼，云痕翠点满旌旗。今朝暂到金台上，颇觉心如太古时。
刘得仁,题终南麻先生寂禅师石室,因居石室贫，五十二回春。拥褐冥心客，穷经暮齿人。翠沉空水定，雨绝片云新。危细秋峰径，相随到顶频。
李中,感事呈所知,竞爱松筠翠，皆怜桃李芳。如求济世广，桑柘愿商量。
刘长卿,重阳日鄂城楼送屈突司直,登高复送远，惆怅洞庭秋。风景同前古，云山满上游。苍苍来暮雨，淼淼逐寒流。今日关中事，萧何共尔忧。
李洞,送韦太尉自坤维除广陵,全蜀拜扬州，征东辍武侯。直来万里月，旁到五峰秋。幢冷遮高雪，旗闲卓乱流。谢朝明主喜，登省旧寮愁。隔海城通舶，连河市响楼。千官倚元老，虚梦法云游。
顾甄远,惆怅诗九首,魂黯黯兮情脉脉，帘风清兮窗月白。梦惊枕上炉烬销，不见蕊珠宫里客。禁漏声稀蟾魄冷，纱厨筠簟波光净。独坐愁吟暗断魂，满窗风动芭蕉影。别恨离肠空恻恻，风动虚轩池水白。莫言灵圃步难寻，有心终效偷桃客。愁遇人间好风景，焦桐韵满华堂静。鉴鸾钗燕恨何穷，忍向银床空抱影。绿槐影里傍青楼，陌上行人空举头。烟水露花无处问，摇鞭凝睇不胜愁。役尽心神销尽骨，恩情未断忽分离。平生此恨无言处，只有衣襟泪得知。浓醪艳唱愁难破，骨瘦魂消病已成。若为多罗年少死，始甘人道有风情。泪满罗衣酒满卮，一声歌断怨伤离。如今两地心中事，直是瞿昙也不知。横泥杯觞醉复醒，愁牵时有小诗成。早知惹得千般恨，悔不天生解薄情。
裴夷直,赠美人琴弦,应从玉指到金徽，万态千情料可知。今夜灯前湘水怨，殷勤封在七条丝。
岑参,西亭子送李司马,高高亭子郡城西，直上千尺与云齐。盘崖缘壁试攀跻，群山向下飞鸟低。使君五马天半嘶，丝绳玉壶为君提。坐来一望无端倪，红花绿柳莺乱啼。千家万井连回谿，酒行未醉闻暮鸡，点笔操纸为君题。为君题，惜解携。草萋萋，没马蹄。
杜荀鹤,泾溪,泾溪石险人兢慎，终岁不闻倾覆人。却是平流无石处，时时闻说有沈沦。
廖凝,中秋月,九十日秋色，今宵已半分。孤光含列宿，四面绝纤云。众木排疏影，寒流叠细纹。遥遥望丹桂，心绪正纷纷。
李白,邯郸才人嫁为厮养卒妇,妾本崇台女，扬蛾入丹阙。自倚颜如花，宁知有凋歇。一辞玉阶下，去若朝云没。每忆邯郸城，深宫梦秋月。君王不可见，惆怅至明发。
孙逖,和左司张员外自洛使入京中路先赴长安逢立春日…诸公,拜郎登省闼，奉使驰车乘。遥瞻使者星，便是郎官应。台妙时相许，皇华德弥称。二陕听风谣，三秦望形胜。此中暌益友，是日多诗兴。寒尽岁阴催，春归物华证。
李中,夏日书依上人壁,门外尘飞暑气浓，院中萧索似山中。最怜煮茗相留处，疏竹当轩一榻风。
李白,秋下荆门,霜落荆门江树空，布帆无恙挂秋风。此行不为鲈鱼鲙，自爱名山入剡中。
刘商,行营病中,心许征南破虏归，可言羸病卧戎衣。迟迟不见怜弓箭，惆怅秋鸿敢近飞。
白居易,发商州,商州馆里停三日，待得妻孥相逐行。若比李三犹自胜，儿啼妇哭不闻声。
李冶,偶居,心远浮云知不还，心云并在有无间。狂风何事相摇荡，吹向南山复北山。
陈子昂,居延海树闻莺同作,边地无芳树，莺声忽听新。间关如有意，愁绝若怀人。明妃失汉宠，蔡女没胡尘。坐闻应落泪，况忆故园春。
毛文锡,接贤宾,香鞯镂襜五色骢，值春景初融。流珠喷沫躞蹀，汗血流红。少年公子能乘驭，金镳玉辔珑璁。为惜珊瑚鞭不下，骄生百步千踪。信穿花，从拂柳，向九陌追风。
施肩吾,临水亭,只怪素亭黏黛色，溪烟为我染莓苔。欲知源上春风起，看取桃花逐水来。
郎士元,春宴张舍人宅,懒寻芳草径，来接侍臣筵。山色知残雨，墙阴觉暮天。莺啼汉宫柳，花隔杜陵烟。地与东城接，春光醉目前。
王建,杂歌谣辞·鸡鸣曲,鸡初鸣，明星照东屋。鸡再鸣，红霞生海腹。百官待漏双阙前，圣人亦挂山龙服。宝钗命妇灯下起，环珮玲珑晓光里。直内初烧玉案香，司更尚滴铜壶水。金吾卫里直郎妻，到明不睡听晨鸡。天头日月相送迎，夜栖旦鸣人不迷。
刘禹锡,奉和中书崔舍人八月十五日夜玩月二十韵,暮景中秋爽，阴灵既望圆。浮精离碧海，分照接虞渊。迥见孤轮出，高从倚盖旋。二仪含皎澈，万象共澄鲜。整御当西陆，舒光丽上玄。从星变风雨，顺日助陶甄。远近同时望，晶荧此夜偏。运行调玉烛，洁白应金天。曲沼疑瑶镜，通衢若象筵。逢人尽冰雪，遇景即神仙。引素吞银汉，凝清洗绿烟。皋禽警露下，邻杵思风前。水是还珠浦，山成种玉田。剑沉三尺影，灯罢九枝然。象外形无迹，寰中影有迁。稍当云阙正，未映斗城悬。静对挥宸翰，闲临襞彩笺。境同牛渚上，宿在凤池边。兴掩寻安道，词胜命仲宣。从今纸贵后，不复咏陈篇。
张蠙,边游别友人,欲别不止泪，当杯难强歌。家贫随日长，身病涉寒多。雨雪迷燕路，田园隔楚波。良时未自致，归去欲如何。
贯休,寄山中伉禅师,举世遭心使，吾师独使心。万缘冥目尽，一句不言深。野火烧禅石，残霞照栗林。秋风溪上路，终愿一相寻。
皇甫曾,酬郑侍御秋夜见寄,摇落空林夜，河阳兴已生。未辞公府步，知结远山情。高柳风难定，寒泉月助明。袁公方卧雪，尺素及柴荆。
修睦,送玄泰禅师,去去去何住，一盂兼一瓶。水边寒草白，岛外晚峰青。宿处林闻虎，行时天有星。回期谁可定，浮世重看经。
陆龟蒙,樵人十咏·樵风,朝随早潮去，暮带残阳返。向背得清飙，相追无近远。采山一何迟，服道常苦蹇。仙术信能为，年华未将晚。
白居易,感秋怀微之,叶下湖又波，秋风此时至。谁知濩落心，先纳萧条气。推移感流岁，漂泊思同志。昔为烟霄侣，今作泥涂吏。白鸥毛羽弱，青凤文章异。各闭一笼中，岁晚同憔悴。
王季友1,滑中赠崔高士瑾,夫子保药命，外身得无咎。日月不能老，化肠为筋否。十年前见君，甲子过我寿。于何今相逢，华发在我后。近而知其远，少见今白首。遥信蓬莱宫，不死世世有。玄石采盈担，神方秘其肘。问家惟指云，爱气常言酒。摄生固如此，履道当不朽。未能太玄同，愿亦天地久。实腹以芝朮，贱形乃刍狗。自勉将勉余，良药在苦口。
郎士元,送陆员外赴潮州,含香台上客，剖竹海边州。楚地多归信，闽溪足乱流。今朝永嘉兴，重见谢公游。
赵嘏,昔昔盐二十首·倦寝听晨鸡,去去边城骑，愁眠掩夜闺。披衣窥落月，拭泪待鸣鸡。不愤连年别，那看长夜啼。功成应自恨，早晚发辽西。
王建,题所赁宅牡丹花,赁宅得花饶，初开恐是妖。粉光深紫腻，肉色退红娇。且愿风留著，惟愁日炙燋。可怜零落蕊，收取作香烧。
张九龄,奉和圣制南郊礼毕酺宴,配天昭圣业，率土庆辉光。春发三条路，酺开百戏场。流恩均庶品，纵观聚康庄。妙舞来平乐，新声出建章。分曹日抱戴，赴节凤归昌。幸奏承云乐，同晞湛露阳。气和皆有感，泽厚自无疆。饱德君臣醉，连歌奉柏梁。
陈孙,移耶溪旧居呈陈元初校书,鸡犬渔舟里，长谣任兴行。即令邀客醉，已被远山迎。书笈将非重，荷衣著甚轻。谢安无个事，忽起为苍生。
常建,送陆擢,圣代多才俊，陆生何考槃。南山高松树，不合空摧残。九月湖上别，北风秋雨寒。殷勤叹孤凤，早食金琅玕。
郭正一,奉和太子纳妃太平公主出降,桂宫初服冕，兰掖早升笄。礼盛亲迎晋，声芬出降齐。金龟开瑞钮，宝翟上仙袿。转扇承宵月，扬旌照夕蜺。
张籍,寒食内宴二首,朝光瑞气满宫楼，彩纛鱼龙四周稠。廊下御厨分冷食，殿前香骑逐飞球。千官尽醉犹教坐，百戏皆呈未放休。共喜拜恩侵夜出，金吾不敢问行由。城阙沈沈向晓寒，恩当令节赐馀欢，瑞烟深处开三殿，春雨微时引百官，宝树楼前分绣幕，彩花廊下映华栏。宫筵戏乐年年别，已得三回对御看。
白居易,与微之唱和来去常以竹筒贮诗陈协律美而成篇因以此答,拣得琅玕截作筒，缄题章句写心胸。随风每喜飞如鸟，渡水常忧化作龙。粉节坚如太守信，霜筠冷称大夫容。烦君赞咏心知愧，鱼目骊珠同一封。
无名氏,桃源行送友人,武陵川径入幽遐，中有鸡犬秦人家，家傍流水多桃花。桃花两边种来久，流水一道何时有。垂条落蕊暗春风，夹岸芳菲至山口。岁岁年年能寂寥，林下青苔日为厚。时有仙鸟来衔花，曾无世人此携手。可怜不知若为名，君往从之多所更。古驿荒桥平路尽，崩湍怪石小溪行。相见维舟登览处，红堤绿岸宛然成。多君此去从仙隐，令人晚节悔营营。
李端,赠故将军,平生在边日，鞍马若星流。独出间千里，相知满九州。恃功凌主将，作气见王侯。谁道廉颇老，犹能报远雠。
孟浩然,早发渔浦潭,东旭早光芒，渚禽已惊聒。卧闻渔浦口，桡声暗相拨。日出气象分，始知江湖阔。美人常晏起，照影弄流沫。饮水畏惊猿，祭鱼时见獭。舟行自无闷，况值晴景豁。
李涉,岳阳别张祜,十年蹭蹬为逐臣，鬓毛白尽巴江春。鹿鸣猿啸虽寂寞，水蛟山魅多精神。山疟困中闻有赦，死灰不望光阴借。半夜州符唤牧童，虚教衰病生惊怕。巫峡洞庭千里馀，蛮陬水国何亲疏。由来真宰不宰我，徒劳叹者怀吹噓。霸桥昔与张生别，万变桑田何处说。龙蛇纵在没泥涂，长衢却为驽骀设。爱君气坚风骨峭，文章真把江淹笑。洛下诸生惧刺先，乌鸢不得齐鹰鹞。岳阳西南湖上寺，水阁松房遍文字。新钉张生一首诗，自馀吟著皆无味。策马前途须努力，莫学龙钟虚叹息。
王维,送孙秀才（《纪事》作王缙诗）,帝城风日好，况复建平家。玉枕双文簟，金盘五色瓜。山中无鲁酒，松下饭胡麻。莫厌田家苦，归期远复赊。
顾非熊,送友人及第归苏州,见君先得意，希我命还通。不道才堪并，多缘蹇共同。鹤鸣荒苑内，鱼跃夜潮中。若问家山路，知连震泽东。
贯休,送令狐焕赴阙,渚宫遥落日，相送碧江湄。陟也须为相，天乎更赞谁。风高樯力出，霞热鸟行迟。此去多来客，无忘慰所思。
张籍,送李司空赴镇襄阳,中外兼权社稷臣，千官齐出拜行尘。再调公鼎勋庸盛，三受兵符宠命新。商路雪开旗旆展，楚堤梅发驿亭春。襄阳风景由来好，重与江山作主人。
皮日休,鲁望以轮钩相示，缅怀高致，因作三篇,角柄孤轮细腻轻，翠篷十载伴君行。撚时解转蟾蜍魄，抛处能啼络纬声。七里滩波喧一舍，五云溪月静三更。牛衣鲋足和蓑睡，谁信人间有利名。一线飘然下碧塘，溪翁无语远相望。蓑衣旧去烟披重，箬笠新来雨打香。白鸟白莲为梦寐，清风清月是家乡。明朝有物充君信，dX酒三瓶寄夜航。尽日悠然舴艋轻，小轮声细雨溟溟。三寻丝带桐江烂，一寸钩含笠泽腥。用近詹何传钓法，收和范蠡养鱼经。孤篷半夜无馀事，应被严滩聒酒醒。
韩偓,惜花,皱白离情高处切，腻香愁态静中深。眼随片片沿流去，恨满枝枝被雨淋。总得苔遮犹慰意，若教泥污更伤心。临轩一醆悲春酒，明日池塘是绿阴。
齐己,湘妃庙,湘烟濛濛湘水急，汀露凝红裛莲湿。苍梧云叠九嶷深，二女魂飞江上立。相携泣，凤盖龙舆追不及。庙荒松朽啼飞猩，笋鞭迸出阶基倾。黄昏一岸阴风起，新月如眉生阔水。
杜甫,立秋雨院中有作,山云行绝塞，大火复西流。飞雨动华屋，萧萧梁栋秋。穷途愧知己，暮齿借前筹。已费清晨谒，那成长者谋。解衣开北户，高枕对南楼。树湿风凉进，江喧水气浮。礼宽心有适，节爽病微瘳。主将归调鼎，吾还访旧丘。
李季兰,琴曲歌辞·三峡流泉歌,妾家本住巫山云，巫山流水常自闻。玉琴弹出转寥夐，直似当时梦中听。三峡流泉几千里，一时流入深闺里。巨石奔崖指下生，飞波走浪弦中起。初疑喷涌含雷风，又似呜咽流不通。回湍曲濑势将尽，时复滴沥平沙中。忆昔阮公为此曲，能使仲容听不足。一弹既罢复一弹，愿似流泉镇相续。
罗隐,绝境,绝境非身事，流年但物华。水梳苔发直，风引蕙心斜。凡客从题凤，肤音未胜蛙。小船兼有桨，始与问渔家。
吴筠,高士咏·颜阖,世情矜宠誉，效节徼当时。颜阖遵无名，饭牛聊自怡。逃聘鄙束帛，凿坏欣茅茨。托聘嚣尘表，放浪世莫知。
刘昚虚,越中问海客,风雨沧洲暮，一帆今始归。自云发南海，万里速如飞。初谓落何处，永将无所依。冥茫渐西见，山色越中微。谁念去时远，人经此路稀。泊舟悲且泣，使我亦沾衣。浮海焉用说，忆乡难久违。纵为鲁连子，山路有柴扉。
薛奇童,拟古,沙尘朝蔽日，失道还相遇。寒影波上云，秋声月前树。川气生晓夕，野阴乍烟雾。沉沉滮池水，人马不敢渡。吮痈世所薄，挟纩恩难顾。不见古时人，中宵泪横注。
皎然,送潘秀才之舒州,楚水清风生，扬舲泛月行。荻洲寒露彩，雷岸曙潮声。东道思才子，西人望客卿。从来金谷集，相继有诗名。
杨师道,春朝闲步,休沐乘闲豫，清晨步北林。池塘藉芳草，兰芷袭幽衿。雾中分晓日，花里弄春禽。野径香恒满，山阶笋屡侵。何须命轻盖，桃李自成阴。
吴彩鸾,歌,若能相伴陟仙坛，应得文箫驾彩鸾。自有绣襦并甲帐，瑶台不怕雪霜寒。
无可,中秋夜陇州徐常侍座中咏月,陇城秋月满，太守待停歌。与鹤来松杪，开烟出海波。气笼星欲尽，光满露初多。若遣山僧说，高明不可过。
贯休,泊秋江,岸如洞庭山似剡，船漾清溪凉胜簟。月白风高不得眠，枯苇丛边钓师魇。
白居易,初夏闲吟，兼呈韦宾客,孟夏清和月，东都闲散官。体中无病痛，眼下未饥寒。世事闻常闷，交游见即欢。杯觞留客切，妓乐取人宽。雪鬓随身老，云心著处安。此中殊有味，试说向君看。
白居易,继之尚书自余病来寄遗非一又蒙览醉吟先生…酬谢,衰残与世日相疏，惠好唯君分有馀。茶药赠多因病久，衣裳寄早及寒初。交情郑重金相似，诗韵清锵玉不如。醉傅狂言人尽笑，独知我者是尚书。
张泌,所思,空塘水碧春雨微，东风散漫杨柳飞。依依南浦梦犹在，脉脉高唐云不归。江头日暮多芳草，极目伤心烟悄悄。隔江红杏一枝明，似玉佳人俯清沼。休向春台更回望，销魂自古因惆怅。银河碧海共无情，两处悠悠起风浪。
张籍,赠王建,白君去后交游少，东野亡来箧笥贫。赖有白头王建在，眼前犹见咏诗人。
白居易,罗敷水,野店东头花落处，一条流水号罗敷。芳魂艳骨知何处，春草茫茫墓亦无。
张九龄,奉和圣制送李尚书入蜀,眷言感忠义，何有间山川。徇节今如此，离情空复然。皇心在勤恤，德泽委昭宣。周月成功后，明年或劳还。
岑参,使交河郡，郡在火山脚，其地苦热无雨雪，献封大夫,奉使按胡俗，平明发轮台。暮投交河城，火山赤崔巍。九月尚流汗，炎风吹沙埃。何事阴阳工，不遣雨雪来。吾君方忧边，分阃资大才。昨者新破胡，安西兵马回。铁关控天涯，万里何辽哉。烟尘不敢飞，白草空皑皑。军中日无事，醉舞倾金罍。汉代李将军，微功合可咍。
孟贯,归雁,春至衡阳雁，思归塞路长。汀洲齐奋翼，霄汉共成行。雪尽翻风暖，寒收度月凉。直应到秋日，依旧返潇湘。
白居易,别种东坡花树两绝,三年留滞在江城，草树禽鱼尽有情。何处殷勤重回首，东坡桃李种新成。花林好住莫憔悴，春至但知依旧春。楼上明年新太守，不妨还是爱花人。
韩滉,晦日呈诸判官,晦日新晴春色娇，万家攀折渡长桥。年年老向江城寺，不觉春风换柳条。
宋之问,赠严侍御,受脤清边服，乘骢历塞尘。当闻汉雪耻，羞共虏和亲。
顾非熊,下第后送友人不及,失意经寒食，情偏感别离。来逢人已去，坐见柳空垂。细雨飞黄鸟，新蒲长绿池。自倾相送酒，终不展愁眉。
韩偓,信笔,春风狂似虎，春浪白于鹅。柳密藏烟易，松长见日多。石崖采芝叟，乡俗摘茶歌。道在无伊郁，天将奈尔何。
何希尧,柳枝词,大堤杨柳雨沈沈，万缕千条惹恨深。飞絮满天人去远，东风无力系春心。
张乔,江上送友人南游,何处积乡愁，天涯聚乱流。岸长群岫晚，湖阔片帆秋。买酒过渔舍，分灯与钓舟。潇湘见来雁，应念独边游。
刘得仁,栽松,翠色凛空庭，披衣独绕行。取从山顶嶮，栽得道心生。未弱幽泉韵，焉论别木声。霜天残月在，转影入池清。
储嗣宗,春怀寄秣陵知友,庐江城外柳堪攀，万里行人尚未还。借问景阳台下客，谢家谁更卧东山。
毛熙震,木兰花,掩朱扉，钩翠箔，满院莺声春寂寞。匀粉泪，恨檀郎，一去不归花又落。对斜晖，临小阁，前事岂堪重想著。金带冷，画屏幽，宝帐慵熏兰麝薄。
孟浩然,东陂遇雨，率尔贻谢南池,田家春事起，丁壮就东陂。殷殷雷声作，森森雨足垂。海虹晴始见，河柳润初移。予意在耕凿，因君问土宜。
韩偓,感事三十四韵（丁卯已后）,紫殿承恩岁，金銮入直年。人归三岛路，日过八花砖。鸳鹭皆回席，皋夔亦慕膻。庆霄舒羽翼，尘世有神仙。虽遇河清圣，惭非岳降贤。皇慈容散拙，公议逼陶甄。江总参文会，陈暄侍狎筵。腐儒亲帝座，太史认星躔。侧弁聆神算，濡毫俟密宣。宫司持玉研，书省擘香笺。唯理心无党，怜才膝屡前。焦劳皆实录，宵旰岂虚传。始议新尧历，将期整舜弦。去梯言必尽，仄席意弥坚。上相思惩恶，中人讵省愆。鹿穷唯牴触，兔急且cg猭。本是谋赊死，因之致劫迁。氛霾言下合，日月暗中悬。恭显诚甘罪，韦平亦恃权。畏闻巢幕险，宁寤积薪然。谅直寻钳口，奸纤益比肩。晋谗终不解，鲁瘠竟难痊。只拟诛黄皓，何曾识霸先。嗾獒翻丑正，养虎欲求全。万乘烟尘里，千官剑戟边。斗魁当北坼，地轴向西偏。袁董非徒尔，师昭岂偶然。中原成劫火，东海遂桑田。溅血惭嵇绍，迟行笑褚渊。四夷同效顺，一命敢虚捐。山岳还青耸，穹苍旧碧鲜。独夫长啜泣，多士已忘筌。郁郁空狂叫，微微几病癫。丹梯倚寥廓，终去问青天。
孟郊,求友,北风临大海，坚冰临河面。下有大波澜，对之无由见。求友须在良，得良终相善。求友若非良，非良中道变。欲知求友心，先把黄金炼。
贾岛,就峰公宿,河出鸟宿后，萤火白露中。上人坐不倚，共我论量空。残月华晻暧，远水响玲珑。尔时无了梦，兹宵方未穷。
孟云卿,古挽歌,草草闾巷喧，涂车俨成位。冥冥何所须，尽我生人意。北邙路非远，此别终天地。临穴频抚棺，至哀反无泪。尔形未衰老，尔息才童稚。骨肉安可离，皇天若容易。房帷即灵帐，庭宇为哀次。薤露歌若斯，人生尽如寄。
贯休,秋过相思寺,见说相思寺，今来似有期。瘴乡终有出，天意固难欺。昼雨先花岛，秋云挂戍旗。故人多在蜀，不去更何之。
徐彦伯,胡无人行,十月繁霜下，征人远凿空。云摇锦车节，海照角端弓。暗碛埋沙树，冲飙卷塞蓬。方随膜拜入，歌舞玉门中。
韩愈,武关西逢配流吐番（谪潮州时途中作）,嗟尔戎人莫惨然，湖南地近保生全。我今罪重无归望，直去长安路八千。
NA,神龙中语,崔冉郑，乱时政。
卢汝弼,薄命妾,君恩已断尽成空，追想娇欢恨莫穷。长为蕣花光晓日，谁知团扇送秋风。黄金买赋心徒切，清路飞尘信莫通。闲凭玉栏思旧事，几回春暮泣残红。
张蠙,华阳道者,华阳洞里持真经，心嫌来客风尘腥。惟餐白石过白日，拟骑青竹上青冥，翔螭岂作汉武驾，神娥徒降燕昭庭。长生不必论贵贱，却是幽人骨主灵。
李商隐,一片,一片非烟隔九枝，蓬峦仙仗俨云旗。天泉水暖龙吟细，露畹春多凤舞迟。榆荚散来星斗转，桂花寻去月轮移。人间桑海朝朝变，莫遣佳期更后期。
戴叔伦,赠韩道士（一作张佖诗）,日暮秋风吹野花，上清归客意无涯。桃源寂寂烟霞闭，天路悠悠星汉斜。还似世人生白发，定知仙骨变黄芽。东城南陌频相见，应是壶中别有家。
孟郊,羽林行,朔雪寒断指，朔风劲裂冰。胡中射雕者，此日犹不能。翩翩羽林儿，锦臂飞苍鹰。挥鞭快白马，走出黄河凌。
刘长卿,送陆澧还吴中（一作李嘉祐诗）,瓜步寒潮送客，杨柳暮雨沾衣。故山南望何处，秋草连天独归。
苏涣,变律（本十九首，今存三首）,日月东西行，寒暑冬夏易。阴阳无停机，造化渺莫测。开目为晨光，闭目为夜色。一开复一闭，明晦无休息。居然六合外，旷哉天地德。天地且不言，世人浪喧喧。毒蜂成一窠，高挂恶木枝。行人百步外，目断魂亦飞。长安大道边，挟弹谁家儿。右手持金丸，引满无所疑。一中纷下来，势若风雨随。身如万箭攒，宛转迷所之。徒有疾恶心，奈何不知几。养蚕为素丝，叶尽蚕不老。倾筐对空林，此意向谁道。一女不得织，万夫受其寒。一夫不得意，四海行路难。祸亦不在大，福亦不在先。世路险孟门，吾徒当勉旃。
吴融,池上双凫二首,碧池悠漾小凫雏，两两依依只自娱。钓艇忽移还散去，寒鸱有意即相呼。可怜翡翠归云髻，莫羡鸳鸯入画图。幸是羽毛无取处，一生安稳老菰蒲。双凫狎得傍池台，戏藻衔蒲远又回。敢为稻粱凌险去，幸无鹰隼触波来。万丝春雨眠时乱，一片浓萍浴处开。不在笼栏夜仍好，月汀星沼剩裴回。
杜甫,往在,往在西京日，胡来满彤宫。中宵焚九庙，云汉为之红。解瓦飞十里，繐帷纷曾空。疚心惜木主，一一灰悲风。合昏排铁骑，清旭散锦eL。贼臣表逆节，相贺以成功。是时妃嫔戮，连为粪土丛。当宁陷玉座，白间剥画虫。不知二圣处，私泣百岁翁。车驾既云还，楹桷欻穹崇。故老复涕泗，祠官树椅桐。宏壮不如初，已见帝力雄。前春礼郊庙，祀事亲圣躬。微躯忝近臣，景从陪群公。登阶捧玉册，峨冕耿金钟。侍祠恧先露，掖垣迩濯龙。天子惟孝孙，五云起九重。镜奁换粉黛，翠羽犹葱胧。前者厌羯胡，后来遭犬戎。俎豆腐膻肉，罘罳行角弓。安得自西极，申命空山东。尽驱诣阙下，士庶塞关中。主将晓逆顺，元元归始终。一朝自罪己，万里车书通。锋镝供锄犁，征戍听所从。冗官各复业，土著还力农。君臣节俭足，朝野欢呼同。中兴似国初，继体如太宗。端拱纳谏诤，和风日冲融。赤墀樱桃枝，隐映银丝笼。千春荐陵寝，永永垂无穷。京都不再火，泾渭开愁容。归号故松柏，老去苦飘蓬。
范夜,失题,举意三江竭，兴心四海枯。南游李邕死，北望宋珪殂。
NA,浑家门客联句,自与浑家邻，馨香遂满身。无心好清静，人用去灰尘。终朝每去依烟火，春至还归养子孙。曾向苻王笔端坐，尔来求食浑家门。
孟郊,春愁,春物与愁客，遇时各有违。故花辞新枝，新泪落故衣。日暮两寂寞，飘然亦同归。
伍乔,观山水障子,功绩精妍世少伦，图时应倍用心神。不知草木承何异，但见江山长带春。云势似离岩底石，浪花如动岸边蘋。更疑独泛渔舟者，便是其中旧隐人。
白居易,纳粟,有吏夜叩门，高声催纳粟。家人不待晓，场上张灯烛。扬簸净如珠，一车三十斛。犹忧纳不中，鞭责及僮仆。昔余谬从事，内愧才不足。连授四命官，坐尸十年禄。常闻古人语，损益周必复。今日谅甘心，还他太仓谷。
元稹,莺莺诗（一作离思诗之首篇）,殷红浅碧旧衣裳，取次梳头暗淡妆。夜合带烟笼晓日，牡丹经雨泣残阳。低迷隐笑原非笑，散漫清香不似香。频动横波嗔阿母，等闲教见小儿郎。
李白,秋日炼药院镊白发，赠元六兄林宗,木落识岁秋，瓶冰知天寒。桂枝日已绿，拂雪凌云端。弱龄接光景，矫翼攀鸿鸾。投分三十载，荣枯同所欢。长吁望青云，镊白坐相看。秋颜入晓镜，壮发凋危冠。穷与鲍生贾，饥从漂母餐。时来极天人，道在岂吟叹。乐毅方适赵，苏秦初说韩。卷舒固在我，何事空摧残。
张说,舞马词,万玉朝宗凤扆，千金率领龙媒。眄鼓凝骄蹀躞，听歌弄影徘徊。天鹿遥征卫叔，日龙上借羲和。将共两骖争舞，来随八骏齐歌。彩旄八佾成行，时龙五色因方。屈膝衔杯赴节，倾心献寿无疆。帝皂龙驹沛艾，星阑骥子权奇。腾倚骧洋应节，繁骄接迹不移。二圣先天合德，群灵率土可封。击石骖驔紫燕，摐金顾步苍龙。圣君出震应箓，神马浮河献图。足蹋天庭鼓舞，心将帝乐踟蹰。
韦庄,不出院楚公（自三衢至江西作）,一自禅关闭，心猿日渐驯。不知城郭路，稀识市朝人。履带阶前雪，衣无寺外尘。却嫌山翠好，诗客往来频。
杜甫,城西陂泛舟（即渼陂）,青蛾皓齿在楼船，横笛短箫悲远天。春风自信牙樯动，迟日徐看锦缆牵。鱼吹细浪摇歌扇，燕蹴飞花落舞筵。不有小舟能荡桨，百壶那送酒如泉。
韩偓,过临淮故里,交游昔岁已凋零，第宅今来亦变更。旧庙荒凉时飨绝，诸孙饥冻一官成。五湖竟负他年志，百战空垂异代名。荣盛几何流落久，遣人襟抱薄浮生。
杨炯,和辅先入昊天观星瞻,遁甲爰皇里，星占太乙宫。天门开奕奕，佳气郁葱葱。碧落三乾外，黄图四海中。邑居环若水，城阙抵新丰。玉槛昆仑侧，金枢地轴东。上真朝北斗，元始咏南风。汉君祠五帝，淮王礼八公。道书编竹简，灵液灌梧桐。草茂琼阶绿，花繁宝树红。石楼纷似画，地镜淼如空。桑海年应积，桃源路不穷。黄轩若有问，三月住崆峒。
灵一,项王庙（一作栖一诗）,缅想咸阳事可嗟，楚歌哀怨思无涯。八千子弟归何处，万里鸿沟属汉家。弓断阵前争日月，血流垓下定龙蛇。拔山力尽乌江水，今日悠悠空浪花。
胡曾,咏史诗·博浪沙,嬴政鲸吞六合秋，削平天下虏诸侯。山东不是无公子，何事张良独报仇。
权德舆,刘绍相访夜话，因书即事,故人怆久别，兹夕款郊扉。山僮漉野酝，稚子褰书帷。清露泫珠莹，金波流玉徽。忘言我造适，瞪视君无违。但令静胜躁，自使癯者肥。不待蘧生年，从此知昔非。
李群玉,赠妓人,谁家少女字千金，省向人间逐处寻。今日分明花里见，一双红脸动春心。
王建,寄上韩愈侍郎,重登大学领儒流，学浪词锋压九州。不以雄名疏野贱，唯将直气折王侯。咏伤松桂青山瘦，取尽珠玑碧海愁。叙述异篇经总别，鞭驱险句最先投。碑文合遣贞魂谢，史笔应令谄骨羞。清俸探将还酒债，黄金旋得起书楼。参来拟设官人礼，朝退多逢月阁游。见说云泉求住处，若无知荐一生休。
独孤及,送长孙将军拜歙州之任,临难敢横行，遭时取盛名。五兵常典校，四十又专城。浪逐楼船破，风从虎竹生。岛夷今可料，系颈有长缨。
项斯,梦仙,昨宵魂梦到仙津，得见蓬山不死人。云叶许裁成野服，玉浆教吃润愁身。红楼近月宜寒水，绿杏摇风占古春。次第引看行未遍，浮光牵入世间尘。
李嘉祐,夜宴南陵留别,雪满前庭月色闲，主人留客未能还。预愁明日相思处，匹马千山与万山。
许棠,银州北书事,南辞采石远，北背乞银深。碛路虽多险，江人不废吟。雕依孤堠立，鸥向迥沙沈。因共边人熟，行行起战心。
安凤,附：安凤赠别徐侃,一自离乡国，十年在咸秦。泣尽卞和血，不逢一故人。今日旧友别，羞此漂泊身。离情吟诗处，麻衣掩泪频。泪别各分袂，且及来年春。
陆龟蒙,相和歌辞·置酒行,落尘花片排香痕，阑珊醉露栖愁魂。洞庭波色惜不得，东风领入黄金尊。千筠掷毫春谱大，碧舞红啼相唱和。安知寂寞西海头，青pF未垂孤凤饿。
施肩吾,秋夜山中赠别友人,何处邀君话别情，寒山木落月华清。莫愁今夜无诗思，已听秋猿第一声。
NA,郊庙歌辞·享太庙乐章·同和,惟圣配天敷盛礼，惟天为大阐洪名。恭禋展敬光先德，蘋藻申虔表志诚。
姚合,寄主客刘员外（禹锡）,蝉稀虫唧唧，露重思悠悠。静者多便夜，豪家不见秋。同归方欲就，微恙几时瘳。今日沧江上，何人理钓舟。
吴融,岐州安西门,安西门外彻安西，一百年前断鼓鼙。犬解人歌曾入唱，马称龙子几来嘶。自从辽水烟尘起，更到涂山道路迷。今日登临须下泪，行人无个草萋萋。
周朴,望中怀古,齐心楼上望浮云，万古千秋空姓名。尧水永销天际去，姬风一变世间平。高踪尽共烟霞在，大道长将日月明。从此安然寰海内，后来无复谩相倾。
王建,水运行,西江运船立红帜，万棹千帆绕江水。去年六月无稻苗，已说水乡人饿死。县官部船日算程，暴风恶雨亦不停。在生有乐当有苦，三年作官一年行。坏舟畏鼠复畏漏，恐向太仓折升斗。辛勤耕种非毒药，看著不入农夫口。用尽百金不为费，但得一金即为利。远征海稻供边食，岂如多种边头地。
喻凫,赠张濆处士,露白覆棋宵，林青读易朝。道高天子问，名重四方招。许鹤归华顶，期僧过石桥。虽然在京国，心迹自逍遥。
储光羲,答王十三维,门生故来往，知欲命浮觞。忽奉朝青阁，回车入上阳。落花满春水，疏柳映新塘。是日归来暮，劳君奏雅章。
李中,春晚过明氏闲居,寥寥陋巷独扃门，自乐清虚不厌贫。数局棋中消永日，一樽酒里送残春。雨催绿藓铺三径，风送飞花入四邻。羡尔朗吟无外事，沧洲何必去垂纶。
NA,广明初都人语,黄贼打黑贼。
杜甫,舍弟占归草堂检校聊示此诗,久客应吾道，相随独尔来。孰知江路近，频为草堂回。鹅鸭宜长数，柴荆莫浪开。东林竹影薄，腊月更须栽。
崔日用,又赐宴自歌,东馆总是鹓鸾，南台自多杞梓。日用读书万卷，何忍不蒙学士。墨制帘下出来，微臣眼看喜死。
刘长卿,自道林寺西入石路至麓山寺，过法崇禅师故居,山僧候谷口，石路拂莓苔。深入泉源去，遥从树杪回。香随青霭散，钟过白云来。野雪空斋掩，山风古殿开。桂寒知自发，松老问谁栽。惆怅湘江水，何人更渡杯。
齐己,寄文秀大师,皎然灵一时，还有屈于诗。世岂无英主，天何惜大师。道终归正始，心莫问多岐。览卷堪惊立，贞风喜未衰。
李绅,若耶溪（西施采莲、欧冶铸剑所）,岚光花影绕山阴，山转花稀到碧浔。倾国美人妖艳远，凿山良冶铸炉深。凌波莫惜临妆面，莹锷当期出匣心。应是蛟龙长不去，若耶秋水尚沈沈。
裴耀卿,酬张九龄使风见示（时为宣州刺史）,兹地五湖邻，艰哉万里人。惊飙翻是托，危浪亦相因。宣室才华子，金闺讽议臣。承明有三入，去去速归轮。
刘禹锡,和令狐相公谢太原李侍中寄蒲桃,珍果出西域，移根到北方。昔年随汉使，今日寄梁王。上相芳缄至，行台绮席张。鱼鳞含宿润，马乳带残霜。染指铅粉腻，满喉甘露香。酝成十日酒，味敌五云浆。咀嚼停金盏，称嗟响画堂。惭非末至客，不得一枝尝。
白居易,自咏,形容瘦薄诗情苦，岂是人间有相人。只合一生眠白屋，何因三度拥朱轮。金章未佩虽非贵，银榼常携亦不贫。唯是无儿头早白，被天磨折恰平均。
郑光业,纪中表试案,新糊案子，其白如银。入试出试，千春万春。
独孤及,酬常郿县见赠,爱君修政若修身，鳏寡来归乳雉驯。堂上五弦销暇日，邑中千室有阳春。谓乘凫舄朝天子，却愧猪肝累主人。辞后读君怀县作，定知三岁字犹新。
李建勋,宿友人山居寄司徒相公,雨雪正霏霏，令人不忆归。地炉僧坐暖，山枿火声肥。隔纸烘茶蕊，移铛剥芋衣。知君在霄汉，此兴得还稀。郢客相寻夜，荒庭雪洒篙。虚堂看向曙，吟坐共忘劳。溪冻声全减，灯寒焰不高。他人莫相笑，未易会吾曹。
杜甫,暂往白帝复还东屯,复作归田去，犹残获稻功。筑场怜穴蚁，拾穗许村童。落杵光辉白，除芒子粒红。加餐可扶老，仓庾慰飘蓬。
韦抗,奉和圣制送张说上集贤学士赐宴（赋得西字）,广庭临璧沼，多士侍金闺。英宰文儒叶，明君日月齐。集贤光首拜，改殿发新题。早夏初移律，馀花尚拂溪。壶觞接云上，经术引关西。圣德鸿名远，将陪玉检泥。
郑衮,好鸟鸣高枝,养翮非无待，迁乔信自卑。影高迟日度，声远好风随。云拂千寻直，花催百啭奇。惊人时向晚，求友听应知。委质经三岁，先鸣在一枝。上林如可托，弱羽愿差池。
白居易,夜雪,已讶衾枕冷，复见窗户明。夜深知雪重，时闻折竹声。
薛能,赠欢娘（八岁善吹笙）,一束龙吟细竹枝，青娥擎在手中吹。当时纵使双成在，不得如伊是小时。
耿湋,代宋州将淮上乞师,唇齿幸相依，危亡故远归。身轻百战出，家在数重围。上将坚深垒，残兵斗落晖。常闻铁剑利，早晚借馀威。
刘禹锡,同白二十二赠王山人,爱名之世忘名客，多事之时无事身。古老相传见来久，岁年虽变貌常新。飞章上达三清路，受箓平交五岳神。笑听咚咚朝暮鼓，只能催得市朝人。
齐己,夏云曲,红嵯峨，烁晚波，乖龙慵卧旱鬼多。爞爞万里压天堑，飏雷电光空闪闪。好雨不雨风不风，徒倚穹苍作岩险。男巫女觋更走魂，焚香祝天天不闻。天若闻，必能使尔为润泽，洗埃氛。而又变之成五色，捧日轮，将以表唐尧虞舜之明君。
李京,除夜长安作（一作李景诗）,长安朔风起，穷巷掩双扉。新岁明朝是，故乡何路归。鬓丝饶镜色，隙雪夺灯辉。却羡秦州雁，逢春尽北飞。
李洞,东川高仆射,油幢影里拜清风，十里貔貅一片雄。三印锁开霜满地，四门关定月当空。泉浮山叶人家过，诏惹垆香鸟道通。新起画楼携客上，弦歌筵内海榴红。
张祜,读曲歌五首,窗中独自起，帘外独自行。愁见蜘蛛织，寻思直到明。碓上米不舂，窗中丝罢络。看渠驾去车，定是无四角。不见心相许，徒云脚漫勤。摘荷空摘叶，是底采莲人。窗外山魈立，知渠脚不多。三更机底下，摸著是谁梭。郎去摘黄瓜，郎来收赤枣。郎耕种麻地，今作西舍道。
杨炯,和崔司空伤姬人,昔时南浦别，鹤怨宝琴弦。今日东方至，鸾销珠镜前。水流衔砌咽，月影向窗悬。妆匣凄馀粉，熏炉灭旧烟。晚庭摧玉树，寒帐委金莲。佳人不再得，云日几千年。
张乔,寻阳村舍,荒林寄远居，坐卧见樵渔。夜火随船远，寒更出郡疏。雪迷登岳路，风阻转江书。寂寞高窗下，思乡岁欲除。
白居易,劝酒寄元九,薤叶有朝露，槿枝无宿花。君今亦如此，促促生有涯。既不逐禅僧，林下学楞伽。又不随道士，山中炼丹砂。百年夜分半，一岁春无多。何不饮美酒，胡然自悲嗟。俗号销愁药，神速无以加。一杯驱世虑，两杯反天和。三杯即酩酊，或笑任狂歌。陶陶复兀兀，吾孰知其他。况在名利途，平生有风波。深心藏陷阱，巧言织网罗。举目非不见，不醉欲如何。
姚合,陕下厉玄侍御宅五题·竹里径,微径婵娟里，唯闻静者知。迹深苔长处，步狭笋生时。高是连幽树，穷应到曲池。纱巾灵寿杖，行乐复相宜。
欧阳詹,自淮中却赴洛途中作,惆怅策疲马，孤蓬被风吹。昨东今又西，冉冉长路岐。岁晚树无叶，夜寒霜满枝。旅人恒苦辛，冥寞天何知。
萼岭书生,示边洞元,邂逅相逢萼岭边，对倾浮蚁共谈玄。拟将剑法亲传授，却为迷人未有缘。
胡宿,冲虚观,五粒青松护翠苔，石门岑寂断纤埃。水浮花片知仙路，风递鸾声认啸台。桐井晓寒千乳敛，茗园春嫩一旗开。驰烟未勒山亭字，可是英灵许再来。
陆龟蒙,闲书,病学高僧置一床，披衣才暇即焚香。闲阶雨过苔花润，小簟风来薤叶凉。南国羽书催部曲，东山毛褐傲羲皇。升平闻道无时节，试问中林亦不妨。
钱起,宴郁林观张道士房,灭迹人间世，忘归象外情。竹坛秋月冷，山殿夜钟清。仙侣披云集，霞杯达曙倾。同欢不可再，朝暮赤龙迎。
白居易,闻李十一出牧澧州，崔二十二出牧果州，因寄绝句,平生相见即眉开，静念无如李与崔。各是天涯为刺史，缘何不觅九江来。
杜牧,村行,春半南阳西，柔桑过村坞。袅袅垂柳风，点点回塘雨。蓑唱牧牛儿，篱窥蒨裙女。半湿解征衫，主人馈鸡黍。
贺知章,咏柳（一作柳枝词）,碧玉妆成一树高，万条垂下绿丝绦。不知细叶谁裁出，二月春风似剪刀。
刘媛,长门怨,雨滴梧桐秋夜长，愁心和雨到昭阳。泪痕不学君恩断，拭却千行更万行。学画蛾眉独出群，当时人道便承恩。经年不见君王面，花落黄昏空掩门。
卢照邻,折杨柳,倡楼启曙扉，杨柳正依依。莺啼知岁隔，条变识春归。露叶凝愁黛，风花乱舞衣。攀折聊将寄，军中音信稀。
李益,天津桥南山中各题一句,野坐分苔席，山行绕菊丛。云衣惹不破，秋色望来空。
刘禹锡,和西川李尚书汉州微月游房太尉西湖,木落汉川夜，西湖悬玉钩。旌旗环水次，舟楫泛中流。目极想前事，神交如共游。瑶琴久已绝，松韵自悲秋。
NA,郊庙歌辞·五郊乐章·青郊迎神,缇幕移候，青郊启蛰。淑景迟迟，和风习习。璧玉宵备，旌旄曙立。张乐以迎，帝神其入。
曹松,岳阳晚泊,轻帆下阔流，便泊此沙洲。湖影撼山朵，日阳烧野愁。白波争起倒，青屿或沈浮。是际船中望，东南仞仞秋。
郑谷,蓼花,蔟蔟复悠悠，年年拂漫流。差池伴黄菊，冷淡过清秋。晚带鸣虫急，寒藏宿鹭愁。故溪归不得，凭仗系渔舟。
钱起,喜李侍御拜郎官入省,粉署花骢入，丹霄紫诰垂。直庐惊漏近，赐被觉霜移。汉主前瑶席，穰侯许凤池。应怜后行雁，空羡上林枝。
孙元晏,齐·何氏小山,显达何曾肯系心，筑居郊外好园林。赚他谢朏出山去，赢得高名直至今。
刘禹锡,酬牛相公独饮偶醉寓言见示,宫漏夜丁丁，千门闭霜月。华堂列红烛，丝管静中发。歌眉低有思，舞体轻无骨。主人启酡颜，酣畅浃肌发。犹思城外客，阡陌不可越。春意日夕深，此欢无断绝。
戴叔伦,送人游岭南,少别华阳万里游，近南风景不曾秋。红芳绿笋是行路，纵有啼猿听却幽。
白居易,池西亭,朱栏映晚树，金魄落秋池。还似钱唐夜，西楼月出时。
白居易,大林寺桃花,人间四月芳菲尽，山寺桃花始盛开。长恨春归无觅处，不知转入此中来。
元稹,自责,犀带金鱼束紫袍，不能将命报分毫。他时得见牛常侍，为尔君前捧佩刀。
乔知之,从军行（一作秋闺）,南庭结白露，北风扫黄叶。此时鸿雁来，惊鸣催思妾。曲房理针线，平砧捣文练。鸳绮裁易成，龙乡信难见。窈窕九重闺，寂寞十年啼。纱窗白云宿，罗幌月光栖。云月隐微微，夜上流黄机。玉霜冻珠履，金吹薄罗衣。汉家已得地，君去将何事。宛转结蚕书，寂寥无雁使。生平荷恩信，本为荣华进。况复落红颜，蝉声催绿鬓。
杜甫,因许八奉寄江宁旻上人,不见旻公三十年，封书寄与泪潺湲。旧来好事今能否，老去新诗谁与传。棋局动随寻涧竹，袈裟忆上泛湖船。闻君话我为官在，头白昏昏只醉眠。
刘长卿,却归睦州至七里滩下作,南归犹谪宦，独上子陵滩。江树临洲晚，沙禽对水寒。山开斜照在，石浅乱流难。惆怅梅花发，年年此地看。
钱起,早下江宁,暮天微雨散，凉吹片帆轻。云物高秋节，山川孤客情。霜蘋留楚水，寒雁别吴城。宿浦有归梦，愁猿莫夜鸣。
宋之问,有所思（一作刘希夷诗，题云代悲白头翁）,洛阳城东桃李花，飞来飞去落谁家。幽闺女儿惜颜色，坐见落花长叹息。今年花落颜色改，明年花开复谁在。已见松柏摧为薪，更闻桑田变成海。古人无复洛城东，今人还对落花风。年年岁岁花相似，岁岁年年人不同。寄言全盛红颜子，须怜半死白头翁。此翁白头真可怜，伊昔红颜美少年。公子王孙芳树下，清歌妙舞落花前。光禄池台交锦绣，将军楼阁画神仙。一朝卧病无相识，三春行乐在谁边。婉转蛾眉能几时，须臾鹤发乱如丝。但看古来歌舞地，唯有黄昏鸟雀飞。
NA,丹阳语,待钱来，待钱来。
姚鹄,旱鱼词上苗相公,似龙鳞已足，唯是欠登门。日里腮犹湿，泥中目未昏。乞锄防蚁穴，望水泻金盆。他日能为雨，公田报此恩。
钱起,山居新种花药，与道士同游赋诗,自乐鱼鸟性，宁求农牧资。浅深爱岩壑，疏凿尽幽奇。雨花相助好，莺鸣春草时。种兰入山翠，引葛上花枝。风露拆红紫，缘溪复映池。新泉香杜若，片石引江蓠。宛谓武陵洞，潜应造化移。杖策携烟客，满袖掇芳蕤。蝴蝶舞留我，仙鸡闲傍篱。但令黄精熟，不虑韶光迟。笑指云萝径，樵人那得知。
李郢,上裴晋公,四朝忧国鬓如丝，龙马精神海鹤姿。天上玉书传诏夜，阵前金甲受降时。曾经庾亮三秋月，下尽羊昙两路棋。惆怅旧堂扃绿野，夕阳无限鸟飞迟。
孟郊,献襄阳于大夫,襄阳青山郭，汉江白铜堤。谢公领兹郡，山水无尘泥。铁马万霜雪，绛旗千虹霓。风漪参差泛，石板重叠跻。旧泪不复堕，新欢居然齐。还耕竟原野，归老相扶携。物色增暧暧，寒芳更萋萋。渊清有遐略，高躅无近蹊。即此富苍翠，自然引翔栖。曩游常抱忆，夙好今尚暌。愿言从逸辔，暇日凌清溪。
黄滔,寄同年崔学士,半因同醉杏花园，尘忝鸿炉与铸颜。已脱素衣酬素发，敢持青桂爱青山。虽知珠树悬天上，终赖银河接世间。毕使海涯能拔宅，三秦二十四畿寰。
包佶,祀风师乐章·送神,微穆敷华能应节，飘扬发彩宜行庆。送迎灵驾神心飨，跪拜灵坛礼容盛。气和草木发萌芽，德畅禽鱼遂翔泳。永望翠盖逐流云，自兹率土调春令。
李白,相和歌辞·白头吟二首,锦水东北流，波荡双鸳鸯。雄巢汉宫树，雌弄秦草芳。宁同万死碎绮翼，不忍云间两分张。此时阿娇正娇妒，独坐长门愁日暮。但愿君恩顾妾深，岂惜黄金将买赋。相如作赋得黄金，丈夫好新多异心，一朝将聘茂陵女，文君因赠白头吟。东流不作西归水，落花辞条归故林。兔丝固无情，随风任颠倒。谁使女萝枝，而来强萦抱。两草犹一心，人心不如草。莫卷龙须席，从他生网丝。且留琥珀枕，或有梦来时。覆水再收岂满杯，弃妾已去难重回。古时得意不相负，只今惟见青陵台。锦水东流碧，波荡双鸳鸯。雄巢汉宫树，雌弄秦草芳。相如去蜀谒武帝，赤车驷马生辉光。一朝再览大人作，万乘忽欲凌云翔。闻道阿娇失恩宠，千金买赋要君王。相如不忆贫贱日，官高金多聘私室。茂陵姝子皆见求，文君欢爱从此毕。泪如双泉水，行堕紫罗襟。五起鸡三唱，清晨白头吟。长吁不整绿云鬓，仰诉青天哀怨深。城崩杞梁妻，谁道土无心。东流不作西归水，落花辞枝羞故林。头上玉燕钗，是妾嫁时物，赠君表相思，罗袖幸时拂。莫卷龙须席，从他生网丝，且留琥珀枕，还有梦来时。鹔鹴裘在锦屏上，自君一挂无由披。妾有秦楼镜，照心胜照井。愿持照新人，双对可怜影。覆水却收不满杯，相如还谢文君回。古来得意不相负，只今惟有青陵台。
唐彦谦,游南明山,久闻南明山，共慕南明寺。几度欲登临，日逐扰人事。于焉偶闲暇，鸣辔忽相聚。乘兴乐遨游，聊此托佳趣。涉水渡溪南，迢遥翠微里。石磴千叠斜，峭壁半空起。白云锁峰腰，红叶暗溪嘴。长藤络虚岩，疏花映寒水。金银拱梵刹，丹青照廊宇。石梁卧秋溟，风铃作檐语。深洞结苔阴，岚气滴晴雨。羊肠转咫尺，鸟道转千里。屈曲到禅房，上人喜延伫。香分宿火薰，茶汲清泉煮。投闲息万机，三生有宿契。行厨出盘飧，担瓮倒芳醑。脱冠挂长松，白石藉凭倚。宦途劳营营，暂此涤尘虑。阄令促传觞，投壶更联句。兴来较胜负，醉后忘尔汝。忽闻吼蒲牢，落日下云屿。长啸出烟萝，扬鞭赋归去。
郎士元,塞下曲,宝刀塞下儿，身经百战曾百胜，壮心竟未嫖姚知。白草山头日初没，黄沙戍下悲歌发。萧条夜静边风吹，独倚营门望秋月。
刘长卿,送李侍御贬郴州,洞庭波渺渺，君去吊灵均。几路三湘水，全家万里人。听猿明月夜，看柳故年春。忆想汀洲畔，伤心向白蘋。
陈子昂,宿空舲峡青树村浦,的的明月水，啾啾寒夜猿。客思浩方乱，洲浦寂无喧。忆作千金子，宁知九逝魂。虚闻事朱阙，结绶骛华轩。委别高堂爱，窥觎明主恩。今成转蓬去，叹息复何言。
杜荀鹤,赠溧水崔少府,庭户萧条燕雀喧，日高窗下枕书眠。只闻留客教沽酒，未省逢人说料钱。洞口礼星披鹤氅，溪头吟月上渔船。九华山叟心相许，不计官卑赠一篇。
孟郊,送崔爽之湖南,江与湖相通，二水洗高空。定知一日帆，使得千里风。雪唱与谁和，俗情多不通。何当逸翮纵，飞起泥沙中。
韩偓,雨中,青桐承雨声，声声何重叠。疏滴下高枝，次打欹低叶。鸟湿更梳翎，人愁方拄颊。独自上西楼，风襟寒帖帖。
王维,奉和圣制登降圣观与宰臣等同望应制,凤扆朝碧落，龙图耀金镜。维岳降二臣，戴天临万姓。山川八校满，井邑三农竟。比屋皆可封，谁家不相庆。林疏远村出，野旷寒山静。帝城云里深，渭水天边映。佳气含风景，颂声溢歌咏。端拱能任贤，弥彰圣君圣。
武元衡,江上寄隐者,归舟不计程，江月屡亏盈。霭霭沧波路，悠悠离别情。蒹葭连水国，鼙鼓近梁城。却忆沿江叟，汀洲春草生。
陶拱,秋日悬清光,秋至云容敛，天中日景清。悬空寒色净，委照曙光盈。泫泫看弥上，辉辉望最明。烟霞轮乍透，葵藿影初生。鉴下应无极，升高自有程。何当回盛彩，一为表精诚。
施肩吾,观美人,漆点双眸鬓绕蝉，长留白雪占胸前。爱将红袖遮娇笑，往往偷开水上莲。
温庭筠,题城南杜邠公林亭（时公镇淮南自西蜀移节）,卓氏垆前金线柳，隋家堤畔锦帆风。贪为两地分霖雨，不见池莲照水红。
吕岩,渔父词一十八首·朝帝,九转功成数尽乾，开炉拨鼎见金丹。餐饵了，别尘寰，足蹑青云突上天。
柳宗元,乐府杂曲·鼓吹铙歌·吐谷浑,吐谷浑盛强，背西海以夸。岁侵扰我疆，退匿险且遐。帝谓神武师，往征靖皇家。烈烈旆其旗，熊虎杂龙蛇。王旅千万人，衔枚默无哗。束刃逾山徼，张翼纵漠沙。一举刈膻腥，尸骸积如麻。除恶务本根，况敢遗萌芽。洋洋西海水，威命穷天涯。系虏来王都，犒乐穷休嘉。登高望还师，竟野如春华。行者靡不归，亲戚讙要遮。凯旋献清庙，万国思无邪。
李建勋,细雨遥怀故人,江云未散东风暖，溟蒙正在高楼见。细柳缘堤少过人，平芜隔水时飞燕。我有近诗谁与和，忆君狂醉愁难破。昨夜南窗不得眠，闲阶点滴回灯坐。
李暇,怨诗三首,罗敷初总髻，蕙芳正娇小。月落始归船，春眠恒著晓。何处期郎游，小苑花台间。相忆不可见，且复乘月还。别前花照路，别后露垂叶。歌舞须及时，如何坐悲妾。
毛文锡,临江仙,暮蝉声尽落斜阳，银蟾影挂潇湘。黄陵庙侧水茫茫。楚山红树，烟雨隔高唐。岸泊渔灯风飐碎，白蘋远散浓香。灵娥鼓瑟韵清商。朱弦凄切，云散碧天长。
童翰卿,昆明池织女石（一作司马复诗）,一片昆明石，千秋织女名。见人虚脉脉，临水更盈盈。苔作轻衣色，波为促杼声。岸云连鬓湿，沙月对眉生。有脸莲同笑，无心鸟不惊。还如朝镜里，形影两分明。
郭震,萤,秋风凛凛月依依，飞过高梧影里时。暗处若教同众类，世间争得有人知。
贯休,古意代友人投所知,青松虽有花，有花不如无。贫井泉虽清，且无金辘轳。客从远方来，遗我古铜镜。挂之玉堂上，如对轩辕圣。天龙睡坤腹，土蚀金鬣绿。因知燕赵佳人颜似玉，不得此镜终不。
令狐楚,寄礼部刘郎中,一别三年在上京，仙垣终日选群英。除书每下皆先看，唯有刘郎无姓名。
戴叔伦,竹,卷箨正离披，新枝复蒙密。翛翛月下闻，褭褭林际出。岂独对芳菲，终年色如一。
裴度,度自到洛中与乐天为文酒之会时时构咏乐不可…因为联句,成周文酒会，吾友胜邹枚。唯忆刘夫子，而今又到来。欲迎先倒屣，亦坐便倾杯。饮许伯伦右，诗推公干才。久曾聆郢唱，重喜上燕台。昼话墙阴转，宵欢斗柄回。新声还共听，故态复相咍。遇物皆先赏，从花半未开。起时乌帽侧，散处玉山颓。墨客喧东阁，文星犯上台。咏吟君称首，疏放我为魁。忆戴何劳访，留髡不用猜。奉觞承麹糵，落笔捧琼瑰。醉弁无妨侧，词锋不可摧。水轩看翡翠，石径践莓苔。童子能骑竹，佳人解咏梅。洛中三可矣，邺下七悠哉。自向风光急，不须弦管催。乐观鱼踊跃，闲爱鹤裴回。烟柳青凝黛，波萍绿拨醅。春榆初改火，律管又飞灰。红药多迟发，碧松宜乱栽。马嘶驼陌上，鹢泛凤城隈。色色时堪惜，些些病莫推。涸流寻轧轧，馀刃转恢恢。从此知心伏，无因敢自媒。室随亲客入，席许旧寮陪。逸兴嵇将阮，交情陈与雷。洪炉思哲匠，大厦要群材。他日登龙路，应知免曝鳃。
陈润,赋得秋河曙耿耿,晚望秋高夜，微明欲曙河。桥成鹊已去，机罢女应过。月上殊开练，云行类动波。寻源不可到，耿耿复如何。
姚合,会将作崔监东园,墙北走红尘，墙东接白云。山光衣上见，药气酒中闻。此会诚堪惜，穷秋日又曛。人间唯有醉，醉后复何云。
霍总,骢马,青骊八尺高，侠客倚雄豪。踏雪生珠汗，障泥护锦袍。路傍看骤影，鞍底卷旋毛。岂独连钱贵，酬恩更代劳。
席夔,赋得竹箭有筠,共爱东南美，青青叹有筠。贞姿众木异，秀色四时均。枝叶当无改，风霜岂惮频。虚心如待物，劲节自留春。鲜润期栖凤，婵娟可并人。可怜初箨卷，粉泽更宜新。
温庭筠,题端正树,路傍佳树碧云愁，曾侍金舆幸驿楼。草木荣枯似人事，绿阴寂寞汉陵秋。
许浑,送张厚浙东谒丁常侍（一作送张厚浙东修谒）,凉露清蝉柳陌空，故人遥指浙江东。青山有雪松当涧，碧落无云鹤出笼。齐唱离歌愁晚月，独看征棹怨秋风。定知洛下声名士，共说膺门得孔融。
李乂,奉和春日游苑喜雨应诏,仙跸九成台，香筵万寿杯。一旬初降雨，二月早闻雷。叶向朝霁密，花含宿润开。幸承天泽豫，无使日光催。
武元衡,赠歌人,仙歌静转玉箫催，疑是流莺禁苑来。他日相思梦巫峡，莫教云雨晦阳台。
方干,送汶上王明府之任,何时到故乡，归去佩铜章。亲友移家尽，闾阎百战伤。背关馀草木，出塞足风霜。遗老应相贺，知君不下堂。
温庭筠,送北阳袁明府,楚乡千里路，君去及良晨。苇浦迎船火，茶山候吏尘。桑浓蚕卧晚，麦秀雉声春。莫作东篱兴，青云有故人。
徐铉,茱萸诗,万物庆西成，茱萸独擅名。芳排红结小，香透夹衣轻。宿露沾犹重，朝阳照更明。长和菊花酒，高宴奉西清。
白居易,送春,银花凿落从君劝，金屑琵琶为我弹。不独送春兼送老，更尝一着更听看。
姚合,送僧贞实归杭州天竺,石桥寺里最清凉，闻说茆庵寄上方。林外猿声连院磬，月中潮色到禅床。他生念我身何在，此世唯师性亦忘。九陌相逢千里别，青山重叠树苍苍。
白居易,结之,欢爱今何在，悲啼亦是空。同为一夜梦，共过十年中。
李骘,自惠山至吴下寄酬南徐从事,不接芳晨游，独此长洲苑。风颜一成阻，翰墨劳空返。悠悠汀渚长，杳杳蘋花晚。如何西府欢，尚念东吴远。瑶音动清韵，兰思芬盈畹。犹及九峰春，归吟白云巘。
令狐楚,相思河,谁把相思号此河，塞垣车马往来多。只应自古征人泪，洒向空洲作碧波。
羊士谔,息舟荆溪，入阳羡南山，游善权寺，呈李功曹巨,结缆兰香渚，柴车上连冈。晏温值初霁，去绕山河长。献岁冰雪尽，细泉生路傍。行披烟杉入，激涧横石梁。层阁表精庐，飞甍切云翔。冲襟得高步，清眺极远方。潭嶂积佳气，荑英多早芳。具观泽国秀，重使春心伤。念遵烦促途，荣利骛隙光。勉君脱冠意，共匿无何乡。
尹鹗,杏园芳,严妆嫩脸花明，教人见了关情。含羞举步越罗轻，称娉婷。终朝咫尺窥香阁，迢遥似隔层城。何时休遣梦相萦，入云屏。
李颀,杂曲歌辞·缓歌行,小来托身攀贵游，倾财破产无所忧。暮拟经过石渠署，朝将出入铜龙楼。结交杜陵轻薄子，谓言可生复可死。一沉一浮会有时，弃我翻然如脱屣。男儿立身须自强，十五闭户颍水阳。业就功成见明主，击钟鼎食坐华堂。二八蛾眉梳堕马，美酒清歌曲房下。文昌宫中赐锦衣，长安陌上退朝归。五侯宾从莫敢视，三省官僚揖者稀。早知今日读书是，悔作从来任侠非。
王昌龄,送郑判官,东楚吴山驿树微，轺车衔命奉恩辉。英僚携出新丰酒，半道遥看骢马归。
张籍,和崔驸马闻蝉,凤凰楼下多欢乐，不觉秋风暮雨天。应为昨来身暂病，蝉声得到耳傍边。
无名氏,湖下溪,湖水下为溪，溪小趣更幽。窈窕林中回，清冷石上流。掩映成碧潭，游戏见白鸥。岸傍古树根，往往疑潜虬。野情随所适，世事何沉浮。
王建,题金家竹溪,少年因病离天仗，乞得归家自养身。买断竹溪无别主，散分泉水与新邻。山头鹿下长惊犬，池面鱼行不怕人。乡使到来常款语，还闻世上有功臣。
许彬,寻白石山人涧,路穷川岛上，果值古仙家。阴洞长鸣磬，石泉寒泛花。莓苔深峭壁，烟霭积层崖。难见囊中术，人间有岁华。
杜甫,李监宅,尚觉王孙贵，豪家意颇浓。屏开金孔雀，褥隐绣芙蓉。且食双鱼美，谁看异味重。门阑多喜色，女婿近乘龙。
NA,郊庙歌辞·朝日乐章·舒和,崇牙树羽延调露，旋宫扣律掩承云。诞敷懿德昭神武，载集丰功表睿文。
王贞白,洛阳道,喧喧洛阳路，奔走争先步。唯恐著鞭迟，谁能更回顾。覆车虽在前，润屋何曾惧。贤哉只二疏，东门挂冠去。
NA,郊庙歌辞·晋朝飨乐章·再举酒,朝野无事，寰瀛大康。圣人有作，盛礼重光。万国执玉，千官奉觞。南山永固，地久天长。
王季文,九华山谣,九华峥嵘占南陆，莲花擢本山半腹。翠屏横截万里天，瀑水落深千丈玉。云梯石磴入杳冥，俯看四极如中庭。丹崖压下庐霍势，白日隐出牛斗星。杉松一岁抽数尺，琼草夤缘秀层壁。南风拂晓烟雾开，满山葱蒨铺鲜碧。雷霆往往从地发，龙卧豹藏安可别。峻极遥看戛昊苍，挺生岂得无才杰。神仙惮险莫敢登，驭风驾鹤循丘陵。阳乌不见峰顶树，大火尚结岩中冰。灵光爽气曛复旭，晴天倒影西江渌。具区彭蠡夹两旁，正可别作一岳当少阳。
孟郊,蓝溪元居士草堂,市井不容义，义归山谷中。夫君宅松桂，招我栖蒙笼。人朴情虑肃，境闲视听空。清溪宛转水，修竹徘徊风。木倦采樵子，土劳稼穑翁。读书业虽异，敦本志亦同。蓝岸青漠漠，蓝峰碧崇崇。日昏各命酒，寒蛩鸣蕙丛。
罗隐,送沈光侍御赴职闽中,未至应居右，全家出帝乡。礼优逢苑雪，官重带台霜。夜浦吴潮吼，春滩建水狂。延平有风雨，从此是腾骧。
白居易,寒食,人老何所乐，乐在归乡国。我归故园来，九度逢寒食。故园在何处，池馆东城侧。四邻梨花时，二月伊水色。岂独好风土，仍多旧亲戚。出去恣欢游，归来聊燕息。有官供禄俸，无事劳心力。但恐优稳多，微躬销不得。
许浑,凌歊台（台在当涂县北，宋高祖所筑）,宋祖凌高乐未回，三千歌舞宿层台。湘潭云尽暮山出，巴蜀雪消春水来。行殿有基荒荠合，寝园无主野棠开。百年便作万年计，岩畔古碑空绿苔。
李商隐,谢往桂林至彤庭窃咏,辰象森罗正，句陈翊卫宽。鱼龙排百戏，剑佩俨千官。城禁将开晚，宫深欲曙难。月轮移枍诣，仙路下栏干。共贺高禖应，将陈寿酒欢。金星压芒角，银汉转波澜。王母来空阔，羲和上屈盘。凤凰传诏旨，獬廌冠朝端。造化中台座，威风上将坛。甘泉犹望幸，早晚冠呼韩。
李咸用,苔,几年风雨迹，叠在石孱颜。生处景长静，看来情尽闲。吟亭侵坏壁，药院掩空关。每忆东行径，移筇独自还。
王周,夔州病中,隐几经旬疾未痊，孤灯孤驿若为眠。郡楼昨夜西风急，一一更筹到枕前。
武元衡,途次近蜀驿蒙恩赐宝刀及飞龙厩马…寄中书李郑二公,草草事行役，迟迟违故关。碧帏遥隐雾，红旆渐依山。感激酬恩泪，星霜去国颜。捧刀金锡字，归马玉连环。威凤翔双阙，征夫纵百蛮。应怜宣室召，温树不同攀。
徐坚,奉和送金城公主适西蕃应制,星汉下天孙，车服降殊蕃。匣中词易切，马上曲虚繁。关塞移朱帐，风尘暗锦轩。箫声去日远，万里望河源。
李贺,乐府杂曲·鼓吹曲辞·上之回,上之回，大旗喜。悬虹彗，挞凤尾。剑匣破，舞蛟龙。蚩尤死，鼓逢逢。天高庆雷齐坠地，地无惊烟海千里。
孟浩然,宿立公房,支遁初求道，深公笑买山。何如石岩趣，自入户庭间。苔涧春泉满，萝轩夜月闲。能令许玄度，吟卧不知还。
周昙,春秋战国门·哀公,贤为邻用国忧危，庙算无非委艳奇。两叶翠娥春乍展，一毛须去不难吹。
李峤,扈从还洛呈侍从群官,四海帝王家，两都周汉室。观风昔来幸，御气今旋跸。雷奋六合开，天行万乘出。玄冥奉时驾，白拒参戎律。后队咽笳箫，前驱严罕毕。辉光射东井，禁令横西秩。帐殿别阳秋，旌门临甲乙。将交洛城雨，稍远长安日。邙巩云外来，咸秦雾中失。孟冬霜霰下，是月农功毕。天道向归馀，皇情美阴骘。行存名岳礼，递问高年疾。祝鸟既开罗，调人更张瑟。登原采讴诵，俯谷求才术。邑罕悬磬贫，山无挂瓢逸。施恩浃寰宇，展义该文质。德泽盛轩游，哀矜深禹恤。申歌地庐骇，献寿衢尊溢。瑞色抱氤氲，寒光变萧飋。宗枝旦奭辅，侍从王刘匹。并辑蛟龙书，同簪凤凰笔。陶甄荷吹万，颂汉归明一。欢与道路长，顾随谈笑密。叨承廊庙选，谬齿夔龙弼。喜构大厦成，惭非栋隆吉。
李涉,葺夷陵幽居,负郭依山一径深，万竿如朿翠沉沉。从来爱物多成癖，辛苦移家为竹林。
薛逢,芙蓉溪送前资州裴使君归京宁拜户部裴侍郎,桑柘林枯荞麦干，欲分离袂百忧攒。临溪莫话前途远，举酒须歌后会难。薄宦未甘霜发改，夹衣犹耐水风寒。遥知阮巷归宁日，几院儿童候马看。
殷尧藩,友人山中梅花,南国看花动远情，沈郎诗苦瘦容生。铁心自儗山中赋，玉笛谁将月下横。临水一枝春占早，照人千树雪同清。好风吹醒罗浮梦，莫听空林翠羽声。
独孤及,和虞部韦郎中寻杨驸马不遇,金屋琼台萧史家，暮春三月渭州花。到君仙洞不相见，谓已吹箫乘早霞。
张祜,答僧赠柱杖,千回掌上横，珍重远方情。客问何人与，闽僧寄一茎。画空疑未决，卓地计初成。幸以文堪采，扶持力不轻。
权德舆,送张周二秀才谒宣州薛侍郎,儒衣两少年，春棹毂溪船。湖月供诗兴，岚风费酒钱。上帆涵浦岸，欹枕傲晴天。不用愁羁旅，宣城太守贤。
沈廷瑞,赠僧昭莹,南北东西路，人生会不无。早曾依阁皂，又却上玄都。云片随天阔，泉声落石孤。何期早相遇，乐共煮菖蒲。
齐己,答长沙丁秀才书,月月便车奔帝阙，年年贡士过荆台。如何三度槐花落，未见故人携卷来。
韦庄,绛州过夏留献郑尚书,朝朝沈醉引金船，不觉西风满树蝉。光景暗消银烛下，梦魂长寄玉轮边。因循每被时流诮，奋发须由国士怜。明月客肠何处断，绿槐风里独扬鞭。
吴筠,舟中夜行,榜人识江路，挂席从宵征。莫辨洲渚状，但闻风波惊。阴云正飘飖，落月无光晶。岂不畏艰险，所凭在忠诚。何时达遥夜，伫见初日明。
许棠,送元遂上人归吴中,落发在王畿，承恩著紫衣。印心谁受请，讲疏自携归。泛浦龙惊锡，禅云虎绕扉。吴中知久别，庵树想成围。
张祜,题普贤寺,何人知寺路，松竹暗春山。潭黑龙应在，巢空鹤未还。经年来客倦，半日与僧闲。更共尝新茗，闻钟笑语间。
陆龟蒙,王先辈草堂,松径隈云到静堂，杏花临涧水流香。身从乱后全家隐，日校人间一倍长。金箓渐加新品秩，玉皇偏赐羽衣裳。何如圣代弹冠出，方朔曾为汉侍郎。
刘禹锡,后梁宣明二帝碑堂下作,玉马朝周从此辞，园陵寂寞对丰碑。千行宰树荆州道，暮雨萧萧闻子规。
聂夷中,古兴,片玉一尘轻，粒粟山丘重。唐虞贵民食，只是勤播种。前圣后圣同，今人古人共。一岁如苦饥，金玉何所用。
苏拯,雉兔者,所猎一何酷，终年耗林麓。飞走如未空，贪残岂知足。尝闻猎书史，可以鉴荣辱。尝闻猎贤良，可以霸邦国。如何纵网罗，空成肥骨肉。和济俱不闻，曷所禳颠覆。谁能为扣天地炉，铸此伤生其可乎！
陆龟蒙,奉和袭美怀华阳润卿博士三首,几降真官授隐书，洛公曾到梦中无。眉间入静三辰影，肘后通灵五岳图。北洞树形如曲盖，东凹山色入薰炉。金墟福地能容否，愿作冈前蒋负刍。火景应难到洞宫，萧闲堂冷任天风。谈玄麈尾抛云底，服散龙胎在酒中。有路还将赤城接，无泉不共紫河通。奇编早晚教传授，免以神仙问葛洪。终日焚香礼洞云，更思琪树转劳神。曾寻下泊常经月，不到中峰又累春。仙道最高黄玉箓，暑天偏称白纶巾。清斋若见茅司命，乞取朱儿十二斤。
无可,寄青龙寺原上人（一作冬日寄僧友）,敛屦入寒竹，安禅过漏声。高杉残子落，深井冻痕生。罢磬风枝动，悬灯雪屋明。何当招我宿，乘月上方行。
柳宗元,雨晴至江渡,江雨初晴思远步，日西独向愚溪渡。渡头水落村径成，撩乱浮槎在高树。
许浑,寄房千里博士,春风白马紫丝缰，正值蚕眠未采桑。五夜有心随暮雨，百年无节待秋霜。重寻绣带朱藤合，更认罗裙碧草长。为报西游减离恨，阮郎才去嫁刘郎。
吴融,秋闻子规,年年春恨化冤魂，血染枝红压叠繁。正是西风花落尽，不知何处认啼痕。
李世民,宴中山,驱马出辽阳，万里转旂常。对敌六奇举，临戎八阵张。斩鲸澄碧海，卷雾扫扶桑。昔去兰萦翠，今来桂染芳。云芝浮碎叶，冰镜上朝光。回首长安道，方欢宴柏梁。
紫微孙处士,送王懿昌酒,将知骨分到仙乡，酒饮金华玉液浆。莫道人间只如此，回头已是一年强。
卢纶,送渭南崔少府归徐郎中幕,叶下山边路，行人见自悲。夜寒逢雪处，日暖到村时。语少心长苦，愁深醉自迟。，羡有幕中期。
李山甫,寓怀,万古交驰一片尘，思量名利孰如身。长疑好事皆虚事，却恐闲人是贵人。老逐少来终不放，辱随荣后直须匀。劝君不用夸头角，梦里输赢总未真。
孟氏,维扬少年与孟氏赠答诗（孟氏游家园作）,可惜春时节，依然独自游。无端两行泪，长只对花流。
杜甫,次空灵岸,沄沄逆素浪，落落展清眺。幸有舟楫迟，得尽所历妙。空灵霞石峻，枫栝隐奔峭。青春犹无私，白日亦偏照。可使营吾居，终焉托长啸。毒瘴未足忧，兵戈满边徼。向者留遗恨，耻为达人诮。回帆觊赏延，佳处领其要。
武瓘,九日卫使君筵上作,佳晨登赏喜还乡，谢宇开筵晚兴长。满眼黄花初泛酒，隔烟红树欲迎霜。千家门户笙歌发，十里江山白鸟翔。共贺安人丰乐岁，幸陪珠履侍银章。
李白,采莲曲,若耶溪傍采莲女，笑隔荷花共人语。日照新妆水底明，风飘香袂空中举。岸上谁家游冶郎，三三五五映垂杨。紫骝嘶入落花去，见此踟蹰空断肠。
司空曙,酬李端校书见赠,绿槐垂穗乳乌飞，忽忆山中独未归。青镜流年看发变，白云芳草与心违。乍逢酒客春游惯，久别林僧夜坐稀。昨日闻君到城阙，莫将簪弁胜荷衣。
大易,赠司空拾遗,侍臣何事辞云陛，江上微云见雪花。望阁未承丹凤诏，掩门空对楚人家。陈琳草奏才还在，王粲登楼兴未赊。高馆更容尘外客，仍令归路待瑶华。
杜甫,题玄武禅师屋壁（屋在中江大雄山）,何年顾虎头，满壁画瀛州。赤日石林气，青天江海流。锡飞常近鹤，杯度不惊鸥。似得庐山路，真随惠远游。
灵一,再还宜丰寺,再寻招隐地，重会息心期。樵客问归日，山僧记别时。野云阴远甸，秋雨涨前陂。勿谓探形胜，吾今不好奇。
曹松,答匡山僧赠榔栗杖,栗杖出匡顶，百中无一枝。虽因野僧得，犹畏岳神知。画月冷光在，指云秋片移。宜留引蹇步，他日访峨嵋。
赵嘏,题僧壁,晓望疏林露满巾，碧山秋寺属闲人。溪头尽日看红叶，却笑高僧衣有尘。
杜审言,经行岚州,北地春光晚，边城气候寒。往来花不发，新旧雪仍残。水作琴中听，山疑画里看。自惊牵远役，艰险促征鞍。
薛昭蕴,离别难,宝马晓鞴雕鞍，罗帏乍别情难。那堪春景媚，送君千万里。半妆珠翠落，露华寒。红蜡烛，青丝曲，偏能钩引泪阑干。良夜促，香尘绿，魂欲迷，檀眉半敛愁低。未别心先咽，欲语情难说。出芳草，路东西，摇袖立。春风急，樱花杨柳雨凄凄。
独孤及,水西馆泛舟送王员外,单醪敢献酢，曲沼荷经过。泛览亲鱼鸟，夤缘涉芰荷。剧谈增惠爱，美景借清和。明日汀洲草，依依奈别何。
齐己,渚宫莫问诗一十五首,莫问疏人事，王侯已任伊。不妨随野性，还似在山时。静入无声乐，狂抛正律诗。自为仍自爱，清净里寻思。莫问伊嵇懒，流年已付他。话通时事少，诗着野题多。梦外春桃李，心中旧薜萝。浮生此不悟，剃发竟如何。莫问休行脚，南方已遍寻。了应须自了，心不是他心。赤水珠何觅，寒山偈莫吟。谁同论此理，杜口少知音。莫问孱愚格，天应只与闲。合居长树下，那称众人间。迹绝为真隐，机忘是大还。终当学支遁，买取个青山。莫问无求意，浮云喻可知。满盈如不戒，倚伏更何疑。乐矣贤颜子，穷乎圣仲尼。已过知命岁，休把运行推。莫问闲行趣，春风野水涯。千门无谢女，两岸有杨花。好鹤曾为客，真龙或作蛇。踌蹰自回首，日脚背楼斜。莫问真消息，中心只自知。清风含笑咏，明月混希夷。坏衲凉天拥，玄文静夜披。善哉温伯子，言望至公知。莫问休持钵，从贫乞已疏。侯门叨月俸，斋食剩年储。簪履三千外，形骸六十馀。旧峰呵练若，松径接匡庐。莫问依刘迹，金台又度秋。威仪非上客，谭笑愧诸侯。礼许无拘检，诗推异辈流。东林未归得，摇落楚江头。莫问无机性，甘名百钝人。一床铺冷落，长日卧精神。分已疏知旧，诗还得意新。多才碧云客，时或此相亲。莫问关门意，从来寡往还。道应归淡泊，身合在空闲。四面苔围绿，孤窗雨洒斑。梦寻何处去，秋色水边山。莫问，逐性情。人间高此道，禅外剩他名。夏松边坐，秋光水畔行。更无时忌讳，容易得题成。莫问多山兴，晴楼独凭时。六年沧海寺，一别白莲池。句早逢名匠，禅曾见祖师。冥搜与真性，清外认扬眉。莫问衰残质，流光速可悲。寸心修未了，长命欲何为。坐卧身多倦，经行骨渐疲。分明说此苦，珍重竺乾师。莫问野腾腾，劳形已不能。殷勤无上士，珍重有名僧。坐觉心心默，行思步步冰。终归石房里，一点夜深灯。
白居易,蓝田刘明府携酌相过与皇甫郎中卯时同饮醉后赠之,腊月九日暖寒客，卯时十分空腹杯。玄晏舞狂乌帽落，蓝田醉倒玉山颓。貌偷花色老暂去，歌蹋柳枝春暗来。不为刘家贤圣物，愁翁笑口大难开。
张籍,和卢常侍寄华山郑隐者,独住三峰下，年深学炼丹。一间松叶屋，数片石花冠。酒待山中饮，琴将洞口弹。开门移远竹，剪草出幽兰。荒壁通泉架，晴崖晒药坛。寄知骑省客，长向白云闲。
张祜,李家柘枝,红铅拂脸细腰人，金绣罗衫软著身。长恐舞时残拍尽，却思云雨更无因。
郑损,泛香亭,流杯处处称佳致，何似斯亭出自然。山溜穿云来几里，石盘和藓凿何年。声交鸣玉歌沈板，色幌寒金酒满船。莫怪坐中难得醉，醒人心骨有潺湲。
NA,钱处士李氏谶,仿佛之间一倍杨。
元稹,湘南登临湘楼,高处望潇湘，花时万井香。雨馀怜日嫩，岁闺觉春长。霞刹分危榜，烟波透远光。情知楼上好，不是仲宣乡。
贯休,乞食僧,擎钵貌清羸，天寒出寺迟。朱门当大路，风雪立多时。似月心常净，如麻事不知。行人莫轻诮，古佛尽如斯。
王维,相和歌辞·从军行,吹角动行人，喧喧行人起。笳鸣马嘶乱，争渡金河水。日暮沙漠垂，战声烟尘里。尽系名王颈，归来报天子。
白居易,初授赞善大夫早朝，寄李二十助教,病身初谒青宫日，衰貌新垂白发年。寂寞曹司非热地，萧条风雪是寒天。远坊早起常侵鼓，瘦马行迟苦费鞭。一种共君官职冷，不如犹得日高眠。
卢纶,妾薄命,妾年初二八，两度嫁狂夫。薄命今犹在，坚贞扫地无。
李中,桃花,只应红杏是知音，灼灼偏宜间竹阴。几树半开金谷晓，一溪齐绽武陵深。艳舒百叶时皆重，子熟千年事莫寻。谁步宋墙明月下，好香和影上衣襟。
岑参,送柳录事赴梁州,英掾柳家郎，离亭酒瓮香。折腰思汉北，随传过巴阳。江树连官舍，山云到卧床。知君归梦积，去去剑川长。
周昙,春秋战国门·公叔,吴起南奔魏国荒，必听公叔失贤良。无谋纵欲离安邑，可免河沟徙大梁。
杜审言,和李大夫嗣真奉使存抚河东,六位乾坤动，三微历数迁。讴歌移火德，图谶在金天。子月开阶统，房星受命年。祯符龙马出，宝箓凤凰传。地即交风雨，都仍卜涧瀍。明堂唯御极，清庙乃尊先。不宰神功运，无为大象悬。八荒平物土，四海接人烟。已属群生泰，犹言至道偏。玺书傍问俗，旌节近推贤。秩比司空位，官临御史员。雄词执刀笔，直谏罢楼船。国有大臣器，朝加小会筵。将行备礼乐，送别仰神仙。城阙周京转，关河陕服连。稍观汾水曲，俄指绛台前。姑射聊长望，平阳遂宛然。舜耕馀草木，禹凿旧山川。昔出诸侯上，无何霸业全。中军归战敌，外府绝兵权。隐隐帝乡远，瞻瞻肃命虔。西河偃风俗，东壁挂星躔。井邑枌榆社，陵园松柏田。荣光晴掩代，佳气晓侵燕。雨霈鸿私涤，风行睿旨宣。茕嫠访疾苦，屠钓采贞坚。人乐逢刑措，时康洽赏延。赐逾秦氏级，恩倍汉家钱。拥传咸翘首，称觞竞比肩。拜迎弥道路，舞咏溢郊鄽。杀气西衡白，穷阴北暝玄。飞霜遥渡海，残月迥临边。缅邈朝廷问，周流朔塞旋。兴来探马策，俊发抱龙泉。学总八千卷，文倾三百篇。澄清得使者，作颂有人焉。莫以崇班阂，而云胜托捐。伟材何磊落，陋质几翩翾。江海宁为让，巴渝转自牵。一闻歌圣道，助曲荷陶甄。
权德舆,石楠树,石楠红叶透帘春，忆得妆成下锦茵。试折一枝含万恨，分明说向梦中人。
无名氏,古砚,癖性爱古物，终岁求不得。昨朝得古砚，兰河滩之侧。波涛所击触，背面生隟隙。质状朴且丑，令人作不得。
NA,郊庙歌辞·五郊乐章·送神,炎精式降，苍生攸仰。羞列豆笾，酒陈牺象。昭祀有应，冥期不爽。送乐张音，惟灵之往。
唐彦谦,秋日感怀,溪上芙蓉映醉颜，悲秋宋玉鬓毛斑。无情最恨东流水，暗逐芳年去不还。
徐氏,题金华宫,碧烟红雾漾人衣，宿雾苍苔石径危。风巧解吹松上曲，蝶娇频采脸边脂。同寻僻境思携手，暗指遥山学画眉。好把身心清净处，角冠霞帔事希夷。
徐凝,读远书,两转三回读远书，画檐愁见燕归初。百花时节教人懒，云髻朝来不欲梳。
符载,甘州歌,月里嫦娥不画眉，只将云雾作罗衣。不知梦逐青鸾去，犹把花枝盖面归。
窦巩,新罗进白鹰,御马新骑禁苑秋，白鹰来自海东头。汉皇无事须游猎，雪乱争飞锦臂鞲。
羊士谔,南馆林塘,郡阁山斜对，风烟隔短墙。清池如写月，珍树尽凌霜。行乐知无闷，加餐颇自强。心期空岁晚，鱼意久相忘。
密陀僧,湖城厅吟,黄帝上天时，鼎湖元在兹。七十二玉女，化作黄金芝。
孙元晏,宋·借南苑,人主词应不偶然，几人曾说笑掀天。不知南苑今何在，借与张公三百年。
陈光,题陶渊明醉石,片石露寒色，先生遗素风。醉眠芳草合，吟起白云空。道出乾坤外，声齐日月中。我知彭泽后，千载与谁同。
李煜,蝶恋花,遥夜亭皋闲信步。才过清明，渐觉伤春暮。数点雨声风约住，朦胧澹月云来去。桃李依依香暗度。谁在秋千，笑里轻轻语。一片芳心千万绪，人间没个安排处。
岑参,使院中新栽柏树子，呈李十五栖筠,爱尔青青色，移根此地来。不曾台上种，留向碛中栽。脆叶欺门柳，狂花笑院梅。不须愁岁晚，霜露岂能摧。
杜甫,野望因过常少仙,野桥齐度马，秋望转悠哉。竹覆青城合，江从灌口来。入村樵径引，尝果栗皱开。落尽高天日，幽人未遣回。
李华,海上生明月（科试）,皎皎秋中月，团团海上生。影开金镜满，轮抱玉壶清。渐出三山岊，将凌一汉横。素娥尝药去，乌鹊绕枝惊。照水光偏白，浮云色最明。此时尧砌下，蓂荚自将荣。
李峤,羊,绝饮惩浇俗，行驱梦逸材。仙人拥石去，童子驭车来。夜玉含星动，晨毡映雪开。莫言鸿渐力，长牧上林隈。
李商隐,韩冬郎即席为诗相送一座尽惊他日余方…兼呈畏之员外,十岁裁诗走马成，冷灰残烛动离情。桐花万里丹山路，雏凤清于老凤声。剑栈风樯各苦辛，别时冰雪到时春。为凭何逊休联句，瘦尽东阳姓沈人。
顾夐,应天长,瑟瑟罗裙金线缕，轻透鹅黄香画袴。垂交带，盘鹦鹉，袅袅翠翘移玉步。背人匀檀注，慢转娇波偷觑。敛黛春情暗许，倚屏慵不语。
徐凝,古树,古树欹斜临古道，枝不生花腹生草。行人不见树少时，树见行人几番老。
令狐峘,硖州旅舍奉怀苏州韦郎中（公频有尺书，颇积离乡之思）,儒服学从政，遂为尘事婴。衔命东复西，孰堪异乡情。怀禄且怀恩，策名敢逃名。羡彼农亩人，白首亲友并。江山入秋气，草木凋晚荣。方塘寒露凝，旅管凉飙生。懿交守东吴，梦想闻颂声。云水方浩浩，离忧何平时。
元稹,相和歌辞·董逃行,董逃董逃董卓逃，揩铿戈甲声劳嘈。剜剜深脐脂焰焰，人皆数叹曰，尔独不忆年年取我身上膏。膏销骨尽烟火死，长安城中贼毛起。城门四走公卿士，走劝刘虞作天子。刘虞不敢作天子，曹瞒篡乱从此始。董逃董逃人莫喜，胜负翻环相枕倚。缝缀难成裁破易，何况曲针不能伸巧指，欲学裁缝须准拟。
李商隐,谢先辈防记念拙诗甚多，异日偶有此寄,晓用云添句，寒将雪命篇。良辰多自感，作者岂皆然。熟寝初同鹤，含嘶欲并蝉。题时长不展，得处定应偏。南浦无穷树，西楼不住烟。改成人寂寂，寄与路绵绵。星势寒垂地，河声晓上天。夫君自有恨，聊借此中传。
温庭筠,宿云际寺,白盖微云一径深，东峰弟子远相寻。苍苔路熟僧归寺，红叶声乾鹿在林。高阁清香生静境，夜堂疏磬发禅心。自从紫桂岩前别，不见南能直至今。
郑谷,宗人作尉唐昌官署幽胜而又博学精富得以言谈…留书屋壁,公堂潇洒有林泉，只隔苔墙是渚田。宗党相亲离乱世，春秋闲论战争年。远江惊鹭来池口，绝顶归云过竹边。风雨夜长同一宿，旧游多共忆樊川。
李贺,河南府试十二月乐词·十二月,日脚淡光红洒洒，薄霜不销桂枝下。依稀和气排冬严，已就长日辞长夜。
徐凝,汴河览古,炀帝龙舟向此行，三千宫女采桡轻。渡河不似如今唱，为是杨家怨思声。
贾岛,早行,早起赴前程，邻鸡尚未鸣。主人灯下别，羸马暗中行。蹋石新霜滑，穿林宿鸟惊。远山钟动后，曙色渐分明。
刘兼,到郡后有寄,蜀路新修尽坦平，交亲深幸再逢迎。正当返袂思乡国，却似归家见弟兄。沾泽只惭尧綍重，溯流还喜范舟轻。欲将感恋裁书旨，多少鱼笺写得成。
羊士谔,夜听琵琶三首,掩抑危弦咽又通，朔云边月想朦胧。当时谁佩将军印，长使蛾眉怨不穷。一曲徘徊星汉稀，夜兰幽怨重依依。忽似摐金来上马，南枝栖鸟尽惊飞。破拨声繁恨已长，低鬟敛黛更摧藏。潺湲陇水听难尽，并觉风沙绕杏梁。
许棠,送从弟归泉州,问省归南服，悬帆任北风。何山犹见雪，半路已无鸿。瘴杂春云重，星垂夜海空。往来如不住，亦是一年中。
陆龟蒙,和袭美怀锡山药名离合二首,鹤伴前溪栽白杏，人来阴洞写枯松。萝深境静日欲落，石上未眠闻远钟。佳句成来谁不伏，神丹偷去亦须防。风前莫怪携诗藁，本是吴吟荡桨郎。
周昙,六朝门·二废帝,肆意荒狂杀不辜，方嗟废帝又苍梧。自言威震为英武，肯虑湘东与玉夫。
钱起,蓝田溪杂咏二十二首·石上苔,净与溪色连，幽宜松雨滴。谁知古石上，不染世人迹。
韩愈,游城南十六首·题于宾客庄,榆荚车前盖地皮，蔷薇蘸水笋穿篱。马蹄无入朱门迹，纵使春归可得知。
韩偓,苑中,上苑离宫处处迷，相风高与露盘齐。金阶铸出狻猊立，玉树雕成狒cf啼，外使调鹰初得按，中官过马不教嘶。笙歌锦绣云霄里，独许词臣醉似泥。
白居易,相和歌辞·采莲曲,菱叶萦波荷飐风，荷花深处小船通。逢郎欲语低头笑，碧玉搔头落水中。
陆龟蒙,村夜二篇,江上冬日短，裴回草堂暝。鸿当绝塞来，客向孤村病。绵绵起归念，咽咽兴微咏。菊径月方高，橘斋霜已并。盘餐蔬粟粗，史籍签牌盛。目冷松桂寒，耳喧儿女竞。开瓶浮蚁绿，试笔秋毫劲。昼户亦重关，寒屏递相映。诗从骚雅得，字向铅椠正。遇敌舞蛇矛，逢谈捉犀柄。无名升甲乙，有志扶荀孟。守道希昔贤，为文通古圣。幽忧废长剑，憔悴惭清镜。只会鱼鸟情，讵知时俗性。浮虚多徇势，老懒图历聘。既不务人知，空馀乐天命。吾家在田野，家事苦辽夐。耕稼一以微，囷仓自然罄。愁襟风叶乱，独坐灯花迸。明发成浩歌，谁能少倾听。世既贱文章，归来事耕稼。伊人著农道，我亦赋田舍。所悲劳者苦，敢用词为诧。只效刍牧言，谁防轻薄骂。嘻今居宠禄，各自矜雄霸。堂上考华钟，门前伫高驾。纤洪动丝竹，水陆供鲙炙。小雨静楼台，微风动兰麝。吹嘘川可倒，眄睐花争姹。万户膏血穷，一筵歌舞价。安知勤播植，卒岁无闲暇。种以春鳸初，获从秋隼下。专专望穜稑，搰搰条桑柘。日晏腹未充，霜繁体犹裸。平生守仁义，所疾唯狙诈。上诵周孔书，沈溟至酣藉。岂无致君术，尧舜不上下。岂无活国方，颇牧齐教化。蛟龙任干死，云雨终不借。羿臂束如囚，徒劳夸善射。才能诮箕斗，辩可移嵩华。若与甿辈量，饥寒殆相亚。长吟倚清瑟，孤愤生遥夜。自古有遗贤，吾容偏称谢。
张祜,富阳道中送王正夫,析析上荒原，霜林赤叶翻。孤帆天外出，远戍日中昏。摘橘防深刺，攀萝畏断根。何堪衰草色，一酌送王孙。
曾麻几,放猿,孤猿锁槛岁年深，放出城南百丈林。绿水任从联臂饮，青山不用断肠吟。
鲍溶,怀惠明禅师,秋天欲霜夜无风，我意不在天地中。雪山世界此凉夜，宝月独照琉璃宫。解空长老莲花手，曾以佛书亲指授。雪岭无人又问来，十年夏腊平安否。
李端,赋得山泉送房造,泉水山边去，高人月下看。润松秋色净，落涧夜声寒。委曲穿深竹，潺湲过远滩。圣朝无隐者，早晚罢渔竿。
魏徵,五郊乐章·肃和,律周玉琯，星回金度。次极阳乌，纪穷阴兔。火林散雪，阳泉凝沍。八蜡已登，三农息务。
赵嘏,春日书怀,暖莺春日舌难穷，枕上愁生晓听中。应袅绿窗残梦断，杏园零落满枝风。
解琬,晦日宴高氏林亭,主第簪裾出，王畿春照华。山亭一以眺，城阙带烟霞。横堤列锦帐，傍浦驻香车。欢娱属晦节，酩酊未还家。
齐己,落花,朝开暮亦衰，雨打复风吹。古屋无人处，残阳满地时。静依青藓片，闲缀绿莎枝。繁艳根枝在，明年向此期。
白居易,不能忘情吟,鬻骆马兮放杨柳枝，掩翠黛兮顿金羁。马不能言兮长鸣而却顾，杨柳枝再拜长跪而致辞。辞曰：主乘此骆五年，凡千有八百日。衔橛之下，不惊不逸。素事主十年，凡三千有六百日。巾栉之间，无违无失。今素貌虽陋，未至衰摧。骆力犹壮，又无虺隤。即骆之力，尚可以代主一步；素之歌，亦可以送主一杯。一旦双去，有去无回。故素将去，其辞也苦；骆将去，其鸣也哀。此人之情也，马之情也，岂主君独无情哉？予俯而叹，仰而咍，且曰：骆，骆，尔勿嘶：素，素，尔勿啼。骆反厩，素反闺。吾疾虽作，年虽颓，幸未及项籍之将死。何必一日之内，弃骓兮而别虞兮。乃目素兮素兮，为我歌杨柳枝。我姑酌彼金罍，我与尔归醉乡去来。
李中,所思,解珮当时在洛滨，悠悠疑是梦中身。自从物外无消息，花谢莺啼近十春。
元稹,与杨十二、李三早入永寿寺看牡丹,晓入白莲宫，琉璃花界净。开敷多喻草，凌乱被幽径。压砌锦地铺，当霞日轮映。蝶舞香暂飘，蜂牵蕊难正。笼处彩云合，露湛红珠莹。结叶影自交，摇风光不定。繁华有时节，安得保全盛。色见尽浮荣，希君了真性。
皇甫冉,送志弥师往淮南,已能持律藏，复去礼禅亭。长老偏摩顶，时流尚诵经。独行寒野旷，旅宿远山青。眷属空相望，鸿飞已杳冥。
王建,闲居即事,老病贪光景，寻常不下帘。妻愁耽酒僻，人怪考诗严。小婢偷红纸，娇儿弄白髯。有时看旧卷，未免意中嫌。
皎然,同明府章送沈秀才还石门山读书,身为郢令客，心许楚山云。文墨应经世，林泉漫诱君。欲随樵子去，惜与道流分。肯谢申公辈，治诗事汉文。
杜甫,杂歌谣辞·大麦行,大麦干枯小麦黄，妇人行泣夫走藏。东至集壁西梁洋，问谁腰镰胡与羌。岂无蜀兵三千人，部领辛苦江山长。安得如鸟有羽翅，托身白云还故乡。
贾岛,寄胡遇,一自残春别，经炎复到凉。萤从枯树出，蛩入破阶藏。落叶书胜纸，闲砧坐当床。东门因送客，相访也何妨。
杜甫,谒真谛寺禅师,兰若山高处，烟霞嶂几重。冻泉依细石，晴雪落长松。问法看诗忘，观身向酒慵。未能割妻子，卜宅近前峰。
朱长文,题虎丘山西寺,王氏家山昔在兹，陆机为赋陆云诗。青莲香匝东西宇，日月与僧无尽时。
汪遵,升仙桥,汉朝卿相尽风云，司马题桥众又闻。何事不如杨得意，解搜贤哲荐明君。
李中,夕阳,影未沈山水面红，遥天雨过促征鸿。魂销举子不回首，闲照槐花驿路中。
白居易,听曹刚琵琶兼示重莲,拨拨弦弦意不同，胡啼番语两玲珑。谁能截得曹刚手，插向重莲衣袖中。
张九龄,和苏侍郎小园夕霁寄诸弟,清风阊阖至，轩盖承明归。云月爱秋景，林堂开夜扉。何言兼济日，尚与宴私违。兴逐蒹葭变，文因棠棣飞。人伦用忠孝，帝德已光辉。赠弟今为贵，方知陆氏微。
刘禹锡,秋词二首,自古逢秋悲寂寥，我言秋日胜春朝。晴空一鹤排云上，便引诗情到碧霄。山明水净夜来霜，数树深红出浅黄。试上高楼清入骨，岂如春色嗾人狂。
李世民,春日望海,披襟眺沧海，凭轼玩春芳。积流横地纪，疏派引天潢。仙气凝三岭，和风扇八荒。拂潮云布色，穿浪日舒光。照岸花分彩，迷云雁断行。怀卑运深广，持满守灵长。有形非易测，无源讵可量。洪涛经变野，翠岛屡成桑。之罘思汉帝，碣石想秦皇。霓裳非本意，端拱且图王。
李季何,立春日晓望三素云,霭霭青春曙，飞仙驾五云。浮轮初缥缈，承盖下氤氲。薄影随风度，殊容向日分。羽毛纷共远，环珮杳犹闻。静合烟霞色，遥将鸾鹤群。年年瞻此节，应许从元君。
朱庆馀,闲居即事,深嶂多幽景，闲居野兴清。满庭秋雨过，连夜绿苔生。石面横琴坐，松阴采药行。超然尘事外，不似绊浮名。
白居易,紫毫笔－讥失职也,紫毫笔，尖如锥兮利如刀。江南石上有老兔，吃竹饮泉生紫毫。宣城之人采为笔，千万毛中拣一毫。毫虽轻，功甚重。管勒工名充岁贡，君兮臣兮勿轻用。勿轻用，将何如，愿赐东西府御史，愿颁左右台起居。搦管趋入黄金阙，抽毫立在白玉除。臣有奸邪正衙奏，君有动言直笔书。起居郎，侍御史，尔知紫毫不易致。每岁宣城进笔时，紫毫之价如金贵。慎勿空将弹失仪，慎勿空将录制词。
张又新,华盖山,一岫坡陀凝绿草，千重虚翠透红霞。愁来始上消归思，见尽江城数百家。
黄滔,寓言,流年五十前，朝朝倚少年。流年五十后，日日侵皓首。非通非介人，谁论四十九。贤哉蘧伯玉，清风独不朽。
雍陶,少年行（一作汉宫少年行）,不倚军功有侠名，可怜球猎少年情。戴铃健鹘随声下，撼珮骄骢弄影行。觅匠重装燕客剑，对人新按越姬筝。岂知儒者心偏苦，吟向秋风白发生。
卢肇,汉堤诗,阴沴奸阳，来暴于襄。洎入大郛，波端若铓。触厚摧高，不知其防。骇溃颠委，万室皆毁。灶登蛟鼍，堂集鳣鲔。惟恩若雠，母不能子。洪溃既涸，閈闳其虚。以隳我堵，以剥我庐。酸伤顾望，若践丘墟。帝曰念嗟，朕日南顾。流灾降慝，天曷台怒。滔滔襄郊，捽我婴孺。于惟馀甿，饥伤喘呼。斯为淫痍，孰往膏傅。惟汝元寮，佥举明哲。我公用谐，苴茅杖节。来视襄人，噢咻提挈。不日不月，咍乎抃悦。乃泳故堤，陷于沙泥。缺落坳圮，由东讫西。公曰呜呼，汉之有堤。实命襄人，不力乃力。则及乃身，具锸与畚。汉堤其新，帝廪有粟。帝府有缗，尔成尔堤。必锡尔勤，襄人怡怡。听命襄浒，背囊肩杵。奔走蹈舞，分之卒伍。令以麾鼓，寻尺既度。日月可数，登登嶪嶪。周旋上下，披岘斫楚。飞石挽土，举筑殷雷。骇汗霏雨，疲癃鳏独。奋有筋膂，呀吁来助。提筐负筥，不劳其劳。杂沓笑语，咸曰卢公，来赐我生。斯堤既成，蜿蜿而平。确尔山固，屹如云横。汉流虽狂，坚不可蚀。代千年亿，与天无极。惟公之堤，昔在人心。既筑既成，横之于南。萌渚不峻，此门不深。今复在兹，于汉之阴。斯堤已崇，兹民获祐。齯童相庆，室以完富。贻于襄人，愿保厥寿。繄公之功，赫焉如昼。捍此巨灾，崒若京阜。天子赐之，百姓载之。族孙作诗，昭示厥后。
刘禹锡,宜城歌,野水绕空城，行尘起孤驿。荒台侧生树，石碣阳镌额。靡靡度行人，温风吹宿麦。
张乔,听琴,清月转瑶轸，弄中湘水寒。能令坐来客，不语自相看。静恐鬼神出，急疑风雨残。几时归岭峤，更过洞庭弹。
李德裕,潭上喜见新月,簪组十年梦，园庐今夕情。谁怜故乡月，复映碧潭生。皓彩松上见，寒光波际轻。还将孤赏意，暂寄玉琴声。
郑谷,送张逸人,人间疏散更无人，浪兀孤舟酒兀身。芦笋鲈鱼抛不得，五陵珍重五湖春。
韦庄,喜迁莺（即鹤冲天）,人汹汹，鼓冬冬，襟袖五更风。大罗天上月朦胧，骑马上虚空。香满衣，云满路，鸾凤绕身飞舞。霓旌绛节一群群，引见玉华君。街鼓动，禁城开，天上探人回。凤衔金榜出云来，平地一声雷。莺已迁，龙已化，一夜满城车马。家家楼上簇神仙，争看鹤冲天。
岑参,行军九日思长安故园（时未收长安）,强欲登高去，无人送酒来。遥怜故园菊，应傍战场开。
张九龄,通化门外送别,屡别容华改，长愁意绪微。义将私爱隔，情与故人归。薄宦无时赏，劳生有事机。离魂今夕梦，先绕旧林飞。
欧阳衮,南涧寺,春寺无人乱鸟啼，藤萝阴磴野僧迷。云藏古壁遗龙象，草没香台抱鹿麛。松籁泠泠疑梵呗，柳烟历历见招提。为耽寂乐亲禅侣，莫怪闲行费马蹄。
白居易,和元九悼往（感旧蚊帱作）,美人别君去，自去无处寻。旧物零落尽，此情安可任。唯有襭纱幌，尘埃日夜侵。馨香与颜色，不似旧时深。透影灯耿耿，笼光月沈沈。中有孤眠客，秋凉生夜衾。旧宅牡丹院，新坟松柏林。梦中咸阳泪，觉后江陵心。含此隔年恨，发为中夜吟。无论君自感，闻者欲沾襟。
麹崇裕,送司功入京,崇裕有幸会，得遇明流行。司士向京去，旷野哭声哀。
韩翃,江南曲（一作李益诗）,长乐花枝雨点销，江城日暮好相邀。春楼不闭葳蕤锁，绿水回通宛转桥。
李嘉祐,送苏修往上饶,爱尔无羁束，云山恣意过。一身随远岫，孤棹任轻波。世事关心少，渔家寄宿多。芦花泊舟处，江月奈人何。
清江,送赞律师归嵩山（一作无可诗）,禅意归心急，山深定易安。清贫修道苦，孝友别家难。雪路侵溪转，花宫映岳看。到时瞻塔暮，松月向人寒。
白居易,秋虫,切切暗窗下，喓喓深草里。秋天思妇心，雨夜愁人耳。
孟贯,夏日寄史处士,掩关苔满地，终日坐腾腾。暑气冷衣葛，暮云催烛灯。寂寥知得趣，疏懒似无能。还忆旧游否，何年别杜陵。
宋之问,至端州驿见杜五审言沈三佺期阎五朝隐王二无竞…成咏,逐臣北地承严谴，谓到南中每相见。岂意南中岐路多，千山万水分乡县。云摇雨散各翻飞，海阔天长音信稀。处处山川同瘴疠，自怜能得几人归。
司空图,庚子腊月五日,复道朝延火，严城夜涨尘。骅骝思故第，鹦鹉失佳人。禁漏虚传点，妖星不振辰。何当回万乘，重睹玉京春。
刘长卿,瓜洲道中送李端公南渡后，归扬州道中寄,片帆何处去，匹马独归迟。惆怅江南北，青山欲暮时。
张祜,高闲上人,座上辞安国，禅房恋沃州。道心黄叶老，诗思碧云秋。卷轴朝廷饯，书函内库收。陶欣入社叟，生怯论经俦。日色屏初揭，风声笔未休。长波溢海岸，大点出嵩丘。不绝羲之法，难穷智永流。殷勤一笺在，留著看银钩。
魏承班,木兰花,小芙蓉，香旖旎，碧玉堂深清似水。闭宝匣，掩金铺，倚屏拖袖愁如醉。迟迟好景烟花媚，曲渚鸳鸯眠锦翅。凝然愁望静相思，一双笑靥嚬香蕊。
李白,感时留别从兄徐王延年、从弟延陵,天籁何参差，噫然大块吹。玄元包橐籥，紫气何逶迤。七叶运皇化，千龄光本支。仙风生指树，大雅歌螽斯。诸王若鸾虬，肃穆列藩维。哲兄锡茅土，圣代罗荣滋。九卿领徐方，七步继陈思。伊昔全盛日，雄豪动京师。冠剑朝凤阙，楼船侍龙池。鼓钟出朱邸，金翠照丹墀。君王一顾盼，选色献蛾眉。列戟十八年，未曾辄迁移。大臣小喑呜，谪窜天南垂。长沙不足舞，贝锦且成诗。佐郡浙江西，病闲绝驱驰。阶轩日苔藓，鸟雀噪檐帷。时乘平肩舆，出入畏人知。北宅聊偃憩，欢愉恤茕嫠。羞言梁苑地，烜赫耀旌旗。兄弟八九人，吴秦各分离。大贤达机兆，岂独虑安危。小子谢麟阁，雁行忝肩随。令弟字延陵，凤毛出天姿。清英神仙骨，芬馥茝兰蕤。梦得春草句，将非惠连谁。深心紫河车，与我特相宜。金膏犹罔象，玉液尚磷缁。伏枕寄宾馆，宛同清漳湄。药物多见馈，珍羞亦兼之。谁道溟渤深，犹言浅恩慈。鸣蝉游子意，促织念归期。骄阳何太赫，海水烁龙龟。百川尽凋枯，舟楫阁中逵。策马摇凉月，通宵出郊圻。泣别目眷眷，伤心步迟迟。愿言保明德，王室伫清夷。掺袂何所道，援毫投此辞。
陈羽,长安卧病秋夜言怀,九重门锁禁城秋，月过南宫渐映楼。紫陌夜深槐露滴，碧空云尽火星流。风清刻漏传三殿，甲第歌钟乐五侯。楚客病来乡思苦，寂寥灯下不胜愁。
卢纶,陈翃中丞东斋赋白玉簪,美矣新成太华峰，翠莲枝折叶重重。松阴满涧闲飞鹤，潭影通云暗上龙。漠漠水香风颇馥，涓涓乳溜味何浓。因声远报浮丘子，不奏登封时不容。
西施,西施诗,云霞出没群峰外，鸥鸟浮沈一水间。一自越兵齐振地，梦魂不到虎丘山。
耿湋,哭苗垂,旧友无由见，孤坟草欲长。月斜邻笛尽，车马出山阳。
孟贯,冬日登江楼,高楼临古岸，野步晚来登。江水因寒落，山云为雪凝。远村虽入望，危槛不堪凭。亲老未归去，乡愁徒自兴。
王建,去妇,新妇去年胼手足，衣不暇缝蚕废簇。白头使我忧家事，还如夜里烧残烛。当初为取傍人语，岂道如今自辛苦。在时纵嫌织绢迟，有丝不上邻家机。
刘言史,林中独醒,晚来林沼静，独坐间瓢尊。向己非前迹，齐心欲不言。微凉生乱筱，轻馥起孤萱。未得浑无事，瓜田草正繁。
刘禹锡,读张曲江集作,圣言贵忠恕，至道重观身。法在何所恨，色相斯为仁。良时难久恃，阴谪岂无因。寂寞韶阳庙，魂归不见人。
陈素风,观承福园》）千门竹影联春色，一段和光彻翠微。（《寒食日游行》）西陵古木年年老，南陌风光日日新。（《寒食》）百宝镜轮金翡翠，五云丝网玉蜘蛛。（《七夕,三行故柳藏鸦树，一带长波灌竹泉。
元稹,别毅郎（此后三首，工部侍郎时诗）,尔爷只为一杯酒，此别那知死与生。儿有何辜才七岁，亦教儿作瘴江行。爱惜尔爷唯有我，我今憔悴望何人。伤心自比笼中鹤，翦尽翅翎愁到身。
司空图,即事九首,宿雨川原霁，凭高景物新。陂痕侵牧马，云影带耕人。十年深隐地，一雨太平心。匣涩休看剑，窗明复上琴。明时那弃置，多病自迟留。疏磬和吟断，残灯照卧幽。衰鬓闲生少，丹梯望觉危。松须依石长，鹤不傍人卑。落叶频惊鹿，连峰欲映雕。此生诗病苦，此病更萧条。旅思又惊夏，庭前长小松。远峰生贵气，残月敛衰容。林鸟频窥静，家人亦笑慵。旧居留稳枕，归卧听秋钟。华宇知难保，烧来又却修。只应巢燕惜，未必主人留。幽鸟穿篱去，邻翁采药回。云从潭底出，花向佛前开。
宗楚客,正月晦日侍宴浐水应制赋得长字,御辇出明光，乘流泛羽觞。珠胎随月减，玉漏与年长。寒尽梅犹白，风迟柳未黄。日斜旌骑转，休气满林塘。
马戴,宿贾岛原居（一作寻贾岛原东居）,寒雁过原急，渚边秋色深。烟霞向海岛，风雨宿园林。俱住明时愿，同怀故国心。未能先隐迹，聊此一相寻。
贾岛,赠无怀禅师,身从劫劫修，果以此生周。禅定石床暖，月移山树秋。捧盂观宿饭，敲磬过清流。不掩玄关路，教人问白头。
许浑,下第归蒲城墅居,失意归三径，伤春别九门。薄烟杨柳路，微雨杏花村。牧竖还呼犊，邻翁亦抱孙。不知余正苦，迎马问寒温。
白居易,病后寒食,故纱绛帐旧青毡，药酒醺醺引醉眠。斗擞弊袍春晚后，摩挲病脚日阳前。行无筋力寻山水，坐少精神听管弦。抛掷风光负寒食，曾来未省似今年。
齐己,雉,角角类关关，春晴锦羽干。文呈五色异，瑞入九苞难。暮宿红兰暖，朝飞绿野寒。山梁从行者，错解仲尼叹。
李颀,送卢逸人,洛阳为此别，携手更何时。不复人间见，只应海上期。清谿入云木，白首卧茅茨。共惜卢敖去，天边望所思。
施肩吾,壮士行,一斗之胆撑脏腑，如磥之筋碍臂骨。有时误入千人丛，自觉一身横突兀。当今四海无烟尘，胸襟被压不得伸。冻枭残虿我不取，污我匣里青蛇鳞。
羊士谔,酬吏部窦郎中直夜见寄,解巾侍云陛，三命早为郎。复以雕龙彩，旋归振鹭行。玉书期养素，金印已怀黄。兹夕南宫咏，遐情愧不忘。
王建,赠崔礼驸马,凤凰楼阁连宫树，天子崔郎自爱贫。金埒减添栽药地，玉鞭平与卖书人。家中弦管听常少，分外诗篇看即新。一月一回陪内宴，马蹄犹厌踏香尘。
曹松,题湖南岳麓寺,海云山上寺，每到每开襟。万木长不住，细泉听更深。蜩沾高雨断，鸟遇夕岚沈。此地良宵月，秋怀隔楚砧。
李颀,送王道士还山,嵩阳道士餐柏实，居处三花对石室。心穷伏火阳精丹，口诵淮王万毕术。自言神诀不可求，我师闻之玄圃游。出入彤庭佩金印，承恩赫赫如王侯。双峰树下曾受业，应传肘后长生法。吾闻仙地多后身，安知不是具茨人。玉膏清泠瀑泉水，白云溪中日方此。后今不见数十年，鬓发颜容只如是。先生舍我欲何归，竹杖黄裳登翠微。当有岩前白蝙蝠，迎君日暮双来飞。
胡令能,小儿垂钓,蓬头稚子学垂纶，侧坐莓苔草映身。路人借问遥招手，怕得鱼惊不应人。
白居易,白鹭,人生四十未全衰，我为愁多白发垂。何故水边双白鹭，无愁头上亦垂丝。
白居易,秦中吟十首·议婚（一作贫家女）,天下无正声，悦耳即为娱。人间无正色，悦目即为姝。颜色非相远，贫富则有殊。贫为时所弃，富为时所趋。红楼富家女，金缕绣罗襦。见人不敛手，娇痴二八初。母兄未开口，已嫁不须臾。绿窗贫家女，寂寞二十馀。荆钗不直钱，衣上无真珠。几回人欲聘，临日又踟蹰。主人会良媒，置酒满玉壶。四座且勿饮，听我歌两途。富家女易嫁，嫁早轻其夫。贫家女难嫁，嫁晚孝于姑。闻君欲娶妇，娶妇意何如。
郑锡,陇头别,秋尽初移幕，沾裳一送君。据鞍窥古堠，开灶爇寒云。登陇人回首，临关马顾群。从来断肠处，皆向此中分。
白居易,二月二日,二月二日新雨晴，草芽菜甲一时生。轻衫细马春年少，十字津头一字行。
李体仁,飞鸿响远音,漠漠微霜夕，翩翩出渚鸿。清声流迥野，高韵入寥空。旧质经寒塞，残音响远风。萦雪犹类网，避月尚疑弓。弱羽虽能振，丹霄竟未通。欲知多怨思，听取暮烟中。
李白,杂曲歌辞·结袜子,燕南壮士吴门豪，筑中置铅鱼隐刀。感君恩重许君命，泰山一掷轻鸿毛。
孙鲂,柳絮咏,年年三月里，随处自悠扬。雨过浑疑尽，风来特地狂。入花蜂有碍，遮水燕无妨。苦是添离思，青门道路长。
吴商浩,北邙山,北邙山草又青青，今日销魂事可明。绿酒醉来春未歇，白杨风起柳初晴。冈原旋葬松新长，年代无人阙半平。堪取金炉九还药，不能随梦向浮生。
韩翃,羽林骑（一作羽林少年行）,骏马牵来御柳中，鸣鞭欲向渭桥东。红蹄乱蹋春城雪，花颔骄嘶上苑风。
姚合,寄李干,寻常自怪诗无味，虽被人吟不喜闻。见说与君同一格，数篇到火却休焚。
宋之问,夏日仙萼亭应制,高岭逼星河，乘舆此日过。野含时雨润，山杂夏云多。睿藻光岩穴，宸襟洽薜萝。悠然小天下，归路满笙歌。
徐凝,题缙云山鼎池二首,黄帝旌旗去不回，空馀片石碧崔嵬。有时风卷鼎湖浪，散作晴天雨点来。天地茫茫成古今，仙都凡有几人寻。到来唯见山高下，只是不知湖浅深。
白居易,独眠吟二首,夜长无睡起阶前，寥落星河欲曙天。十五年来明月夜，何曾一夜不孤眠。独眠客，夜夜可怜长寂寂。就中今夜最愁人，凉月清风满床席。
杜之松,和卫尉寺柳,汉将本屯营，辽河有戍城。大夫曾取姓，先生亦得名。高枝拂远雁，疏影度遥星。不辞攀折苦，为入管弦声。
杜甫,蕃剑,致此自僻远，又非珠玉装。如何有奇怪，每夜吐光芒。虎气必腾踔，龙身宁久藏。风尘苦未息，持汝奉明王。
刘长卿,晚次湖口有怀,霭然空水合，目极平江暮。南望天无涯，孤帆落何处。顷为衡湘客，颇见湖山趣。朝气和楚云，夕阳映江树。帝乡劳想望，万里心来去。白发生扁舟，沧波满归路。秋风今已至，日夜雁南度。木叶辞洞庭，纷纷落无数。
钱起,题樊川杜相公别业,数亩园林好，人知贤相家。结茅书阁俭，带水槿篱斜。古树生春藓，新荷卷落花。圣恩加玉铉，安得卧青霞。
卢纶,秋夜同畅当宿藏公院,礼足一垂泪，医王知病由。风萤方喜夜，露槿已伤秋。顾以儿童爱，每从仁者求。将祈竟何得，灭迹在缁流。
吕岩,五言,悟了长生理，秋莲处处开。金童登锦帐，玉女下香阶。虎啸天魂住，龙吟地魄来。有人明此道，立使返婴孩。姹女住南方，身边产太阳。蟾宫烹玉液，坎户炼琼浆。过去神仙饵，今来到我尝。一杯延万纪，物外任翱翔。顿悟黄芽理，阴阳禀自然。乾坤炉里炼，日月鼎中煎。木产长生汞，金烹续命铅。世人明此道，立便返童颜。宇宙产黄芽，经炉煅作砂。阴阳烹五彩，水火炼三花。鼎内龙降虎，壶中龟遣蛇。功成归物外，自在乐烟霞。要觅长生路，除非认本元。都来一味药，刚道数千般。丹鼎烹成汞，炉中炼就铅。依时服一粒，白日上冲天。姹女住瑶台，仙花满地开。金苗从此出，玉蕊自天来。凤舞长生曲，鸾歌续命杯。有人明此道，海变已千回。古往诸仙子，根元占甲庚。水中闻虎啸，火里见龙行。进退穷三候，相吞用八纮。冲天功行满，寒暑不能争。我悟长生理，太阳伏太阴。离宫生白玉，坎户产黄金。要主君臣义，须存子母心。九重神室内，虎啸与龙吟。灵丹产太虚，九转入重炉。浴就红莲颗，烧成白玉珠。水中铅一两，火内汞三铢。吃了瑶台宝，升天任海枯。姹女住离宫，身边产雌雄。炉中七返毕，鼎内九还终。悟了鱼投水，迷因鸟在笼。耄年服一粒，立地变冲童。盗得乾坤祖，阴阳是本宗。天魂生白虎，地魄产青龙。运宝泥丸在，搬精入上宫。有人明此法，万载貌如童。要觅金丹理，根元不易逢。三才七返足，四象九还终。浴就微微白，烧成渐渐红。一丸延万纪，物外去冲冲。个个觅长生，根元不易寻。要贪天上宝，须去世间琛。炼就水中火，烧成阳内阴。祖师亲有语，一味水中金。万物皆生土，如人得本元。青龙精是汞，白虎水为铅。悟者子投母，迷应地是天。将来物外客，个个补丹田。二十四神清，三千功行成。寒云连地转，圣日满天明。玉子偏宜种，金田岂在耕。此中真妙理，谁道不长生。妙妙妙中妙，玄玄玄更玄。动言俱演道，语默尽神仙。在掌如珠异，当空似月圆。他时功满后，直入大罗天。
贯休,秋末闲居作,幽居山不别，落叶与阶平。尽日吟诗坐，无端个病成。径苔因旱赤，池水入冬清。惟有东峰叟，相寻月下行。
朱休,春水绿波,芳时淑气和，春水澹烟波。滉漾滋兰杜，沦涟长芰荷。晚光扶翠潋，潭影写青莎。归雁追飞尽，纤鳞游泳多。朝宗终到海，润下每盈科。愿假中流便，从兹发棹歌。
刘长卿,清明后登城眺望,风景清明后，云山睥睨前。百花如旧日，万井出新烟。草色无空地，江流合远天。长安在何处，遥指夕阳边。
李商隐,辛未七夕,恐是仙家好别离，故教迢递作佳期。由来碧落银河畔，可要金风玉露时。清漏渐移相望久，微云未接过来迟。岂能无意酬乌鹊，惟与蜘蛛乞巧丝。
薛能,新雪八韵（一作闲居新雪）,大雪满初晨，开门万象新。龙钟鸡未起，萧索我何贫。耀若花前境，清如物外身。细飞斑户牖，干洒乱松筠。正色凝高岭，随流助要津。鼎消微是滓，车碾半和尘。茶兴留诗客，瓜情想戍人。终篇本无字，谁别胜阳春。
邵谒,少年行,丈夫十八九，胆气欺韩彭。报仇不用剑，辅国不用兵。以目为水鉴，以心作权衡。愿君似尧舜，能使天下平。何必走马夸弓矢，然后致得人心争。
郑谷,送举子下第东归,夫子道何孤，青云未得途。诗书难舍鲁，山水暂游吴。野绿梅阴重，江春浪势粗。秣陵兵役后，旧业半成芜。
薛能,闻官军破吉浪戎小而固虑史氏遗忽因记为二章,一战便抽兵，蛮孤吉浪平。通连无旧穴，要害有新城。昼卒烽前寝，春农界上耕。高楼一拟望，新雨剑南清。泸水断嚣氛，妖巢已自焚。汉江无敌国，蛮物在回军。越巂通游国，苴咩闭聚蚊。空馀罗凤曲，哀思满边云。
岑参,题平阳郡汾桥边柳树（参曾居此郡八九年）,此地曾居住，今来宛似归。可怜汾上柳，相见也依依。
王建,四望驿松,当初北涧别，直至此庭中。何意闻鞞耳，听君枝上风。
崔涂,读方干诗因怀别业,把君诗一吟，万里见君心。华发新知少，沧洲旧隐深。潮冲虚阁上，山入暮窗沈。忆宿高斋夜，庭枝识海禽。
卢纶,题苗员外竹间亭,高甃绝行尘，开帘似有春。风倾竹上雪，山对酒边人。步暖先逢日，书空远见邻。还同内斋暇，登赏及诸姻。
崔融1,从军行,穹庐杂种乱金方，武将神兵下玉堂。天子旌旗过细柳，匈奴运数尽枯杨。关头落月横西岭，塞下凝云断北荒。漠漠边尘飞众鸟，昏昏朔气聚群羊。依稀蜀杖迷新竹，仿佛胡床识故桑。临海旧来闻骠骑，寻河本自有中郎。坐看战壁为平土，近待军营作破羌。
王初,雪霁,星榆叶叶昼离披，云粉千重凝不飞。昆玉楼台珠树密，夜来谁向月中归。
常非月,咏谈容娘,举手整花钿，翻身舞锦筵。马围行处匝，人压看场圆。歌要齐声和，情教细语传。不知心大小，容得许多怜。
施肩吾,送道友游山,欲驻如今未老形，万重山上九芝清。君今若问采芝路，踏水踏云攀杳冥。
白居易,老来生计,老来生计君看取，白日游行夜醉吟。陶令有田唯种黍，邓家无子不留金。人间荣耀因缘浅，林下幽闲气味深。烦虑渐消虚白长，一年心胜一年心。
李商隐,柳下暗记,无奈巴南柳，千条傍吹台。更将黄映白，拟作杏花媒。
皎然,重联句一首,刘令兴多常步履，柴桑事少但援琴。闲招法侣从山寺，每掇幽芳傍竹林。卷帘只爱荆峰色，入座偏宜郢客吟。谁许近来轻印绶，因君昨日悟禅心。
方干,赠申长官,言下随机见物情，看看狱路草还生。旅人莫怪无鱼食，直为寒江水至清。
李端,芜城,昔人登此地，丘陇已前悲。今日又非昔，春风能几时。风吹城上树，草没城边路。城里月明时，精灵自来去。
张蠙,华山孤松,石罅引根非土力，冒寒犹助岳莲光。绿槐生在膏腴地，何得无心拒雪霜。
罗隐,野花（一作罗邺诗）,万点红芳血色殷，为无名字对空山。多因戏蝶寻香住，少有行人辍棹攀。若在侯门看不足，为生江岸见如闲。结根必竟输桃李，长向春城紫陌间。
李群玉,卢溪道中,晓发潺湲亭，夜宿潺湲水。风篁扫石濑，琴声九十里。光奔觉来眼，寒落梦中耳。曾向三峡行，巴江亦如此。
刘长卿,送郑司直归上都,岁岁逢离别，蹉跎江海滨。宦游成楚老，乡思逐秦人。马首归何日，莺啼又一春。因君报情旧，闲慢欲垂纶。
柳宗元,茅檐下始栽竹,瘴茅葺为宇，溽暑常侵肌。适有重膇疾，蒸郁宁所宜。东邻幸导我，树竹邀凉飔。欣然惬吾志，荷锸西岩垂。楚壤多怪石，垦凿力已疲。江风忽云暮，舆曳还相追。萧瑟过极浦，旖旎附幽墀。贞根期永固，贻尔寒泉滋。夜窗遂不掩，羽扇宁复持。清泠集浓露，枕簟凄已知。网虫依密叶，晓禽栖迥枝。岂伊纷嚣间，重以心虑怡。嘉尔亭亭质，自远弃幽期。不见野蔓草，蓊蔚有华姿。谅无凌寒色，岂与青山辞。
储光羲,渔父词,泽鱼好鸣水，溪鱼好上流。渔梁不得意，下渚潜垂钩。乱荇时碍楫，新芦复隐舟。静言念终始，安坐看沉浮。素发随风扬，远心与云游。逆浪还极浦，信潮下沧洲。非为徇形役，所乐在行休。
温庭筠,敷水小桃盛开因作,敷水小桥东，娟娟照露丛。所嗟非胜地，堪恨是春风。二月艳阳节，一枝惆怅红。定知留不住，吹落路尘中。
杜甫,病橘,群橘少生意，虽多亦奚为。惜哉结实小，酸涩如棠梨。剖之尽蠹虫，采掇爽其宜。纷然不适口，岂只存其皮。萧萧半死叶，未忍别故枝。玄冬霜雪积，况乃回风吹。尝闻蓬莱殿，罗列潇湘姿。此物岁不稔，玉食失光辉。寇盗尚凭陵，当君减膳时。汝病是天意，吾谂罪有司。忆昔南海使，奔腾献荔支。百马死山谷，到今耆旧悲。
徐铉,观吉王从谦花烛,王门嘉礼万人观，况是新承置醴欢。花烛喧阗丞相府，星辰摇动远游冠。歌声暂阕闻宫漏，云影初开见露盘。帝里佳期频赋颂，长留故事在金銮。
苏拯,医人,古人医在心，心正药自真。今人医在手，手滥药不神。我愿天地炉，多衔扁鹊身。遍行君臣药，先从冻馁均。自然六合内，少闻贫病人。
韦庄,题汧阳县马跑泉李学士别业,水满寒塘菊满篱，篱边无限彩禽飞。西园夜雨红樱熟，南亩清风白稻肥。草色自留闲客住，泉声如待主人归。九霄岐路忙于火，肯恋斜阳守钓矶。
李益,送人归岳阳,烟草连天枫树齐，岳阳归路子规啼。春江万里巴陵戍，落日看沈碧水西。
李绛,花下醉中联句,共醉风光地，花飞落酒杯。残春犹可赏，晚景莫相催。酒幸年年有，花应岁岁开。且当金韵掷，莫遣玉山颓。高会弥堪惜，良时不易陪。谁能拉花住，争换得春回。我辈寻常有，佳人早晚来。寄言三相府，欲散且裴回。
岑参,送严诜擢第归蜀,巴江秋月新，阁道发征轮。战胜真才子，名高动世人。工文能似舅，擢第去荣亲。十月天官待，应须早赴秦。
独孤及,癸卯岁赴南丰道中闻京师失守寄权士繇韩幼深,种田不遇岁，策名不遭时。胡尘晦落日，西望泣路岐。猛虎啸北风，麇麚皆载驰。深泥架疲牛，踸踔余何之。诘屈白道转，缭绕清溪随。荒谷啸山鬼，深林啼子规。长叹指故山，三奏归来词。不逢眼中人，调苦车逶迟。士繇松筠操，幼深琼树姿。别来平安否，何阶一申眉。白云失帝乡，远水恨天涯。昂藏双威凤，曷月还西枝。努力爱华发，盛年振羽仪。但令迍难康，不负沧洲期。莫作新亭泣，徒使夷吾嗤。
元稹,牡丹二首（此后并是校书郎以前作）,簇蕊风频坏，裁红雨更新。眼看吹落地，便别一年春。繁绿阴全合，衰红展渐难。风光一抬举，犹得暂时看。
孟郊,覆巢行,荒城古木枝多枯，飞禽嗷嗷朝哺雏。枝倾巢覆雏坠地，乌鸢下啄更相呼。阳和发生均孕育，鸟兽有情知不足。枝危巢小风雨多，未容长成已先覆。灵枝珍木满上林，凤巢阿阁重且深。尔今所托非本地，乌鸢何得同尔心。
顾况,哭李别驾,故人行迹灭，秋草向南悲。不欲频回步，孀妻正哭时。
韦处厚,盛山十二诗·琵琶台,褊地难层土，因厓遂削成。浅深岚嶂色，尽向此中呈。
张说,代书寄吉十一,一雁雪上飞，值我衡阳道。口衔离别字，远寄当归草。目想春来迟，心惊寒去早。忆乡乘羽翮，慕侣盈怀抱。零落答故人，将随江树老。
裴元,律中应钟（一作裴次元诗）,律穷方数寸，室暗在三重。伶管灰先动，秦正节已逢。商声辞玉笛，羽调入金钟。密叶翻霜彩，轻冰敛水容。望鸿南去绝，迎气北来浓。愿托无凋性，寒林自比松。
杜甫,送孟十二仓曹赴东京选,君行别老亲，此去苦家贫。藻镜留连客，江山憔悴人。秋风楚竹冷，夜雪巩梅春。朝夕高堂念，应宜彩服新。
杨持,寄朗陵兄,刺举官犹屈，风谣政已成。行看换龟组，奏最谒承明。
无可,送韩校书赴江西,车马东门别，扬帆过楚津。花繁期到幕，雪在已离秦。吟落江沙月，行飞驿骑尘。猿声孤岛雨，草色五湖春。折苇鸣风岸，遥烟起暮蘋。鄱江连郡府，高兴寄何人。
杜牧,鸦,扰扰复翻翻，黄昏飏冷烟。毛欺皇后发，声感楚姬弦。蔓垒盘风下，霜林接翅眠。只如西旅样，头白岂无缘。
唐彦谦,野行,蝶恋晚花终不去，鸥逢春水固难飞。野人心地都无著，伴蝶随鸥亦不归。
杜甫,云安九日，郑十八携酒陪诸公宴,寒花开已尽，菊蕊独盈枝。旧摘人频异，轻香酒暂随。地偏初衣夹，山拥更登危。万国皆戎马，酣歌泪欲垂。
戴叔伦,雨,历历愁心乱，迢迢独夜长。春帆江上雨，晓镜鬓边霜。啼鸟云山静，落花溪水香。家人亦念我，与汝黯相忘。
韦应物,经少林精舍，寄都邑亲友,息驾依松岭，高阁一攀缘。前瞻路已穷，既诣喜更延。出巘听万籁，入林濯幽泉。鸣钟生道心，暮磬空云烟。独往虽暂适，多累终见牵。方思结茅地，归息期暮年。
李昌符,三月尽日,江头从此管弦稀，散尽游人独未归。落日已将春色去，残花应逐夜风飞。
张祜,观泗州李常侍打球,日出树烟红，开场画鼓雄。骤骑鞍上月，轻拨镫前风。斗转时乘势，旁捎乍迸空。等来低背手，争得旋分騣。远射门斜入，深排马迥通。遥知三殿下，长恨出征东。
韦庄,宿山家,山行侵夜到，云窦一星灯。草动蛇寻穴，枝摇鼠上藤。背风开药灶，向月展渔罾。明日前溪路，烟萝更几层。
白居易,重修香山寺毕，题二十二韵以纪之,阙塞龙门口，祇园鹫岭头。曾随减劫坏，今遇胜缘修。再莹新金刹，重装旧石楼。病僧皆引起，忙客亦淹留。四望穷沙界，孤标出赡州。地图铺洛邑，天柱倚崧丘。两面苍苍岸，中心瑟瑟流。波翻八滩雪，堰护一潭油。台殿朝弥丽，房廊夜更幽。千花高下塔，一叶往来舟。岫合云初吐，林开雾半收。静闻樵子语，远听棹郎讴。官散殊无事，身闲甚自由。吟来携笔砚，宿去抱衾裯。霁月当窗白，凉风满簟秋。烟香封药灶，泉冷洗茶瓯。南祖心应学，西方社可投。先宜知止足，次要悟浮休。觉路随方乐，迷涂到老愁。须除爱名障，莫作恋家囚。便合穷年住，何言竟日游。可怜终老地，此是我菟裘。
姚合,独居,深闭柴门长不出，功夫自课少闲时。翻音免问他人字，覆局何劳对手棋。生计如云无定所，穷愁似影每相随。到头归向青山是，尘路茫茫欲告谁。
刘禹锡,海阳十咏·棼丝瀑,飞流透嵌隙，喷洒如丝棼。含晕迎初旭，翻光破夕曛。馀波绕石去，碎响隔溪闻。却望琼沙际，逶迤见脉分。
贯休,怀方干、张为,冥搜入仙窟，半夜水堂前。吾道只如此，古人多亦然。萤沈荒坞雾，月苦绿梧蝉。因忆垂纶者，沧浪何处边。
白居易,东楼晓,脉脉复脉脉，东楼无宿客。城暗云雾多，峡深田地窄。宵灯尚留焰，晨禽初展翮。欲知山高低，不见东方白。
喻坦之,寄华阴姚少府,泰华当公署，为官兴可知。砚和青霭冻，帘对白云垂。峻掌光浮日，危莲影入池。料于三考内，应惜德音移。
杜甫,杜鹃行（一作司空曙诗）,古时杜宇称望帝，魂作杜鹃何微细。跳枝窜叶树木中，抢佯瞥捩雌随雄。毛衣惨黑貌憔悴，众鸟安肯相尊崇。隳形不敢栖华屋，短翮唯愿巢深丛。穿皮啄朽觜欲秃，苦饥始得食一虫。谁言养雏不自哺，此语亦足为愚蒙。声音咽咽如有谓，号啼略与婴儿同。口干垂血转迫促，似欲上诉于苍穹。蜀人闻之皆起立，至今斅学效遗风，乃知变化不可穷。岂知昔日居深宫，嫔嫱左右如花红。
刘长卿,奉和李大夫同吕评事太行苦热行兼寄院中诸公仍呈王员外,迢递太行路，自古称险恶。千骑俨欲前，群峰望如削。火云从中出，仰视飞鸟落。汗马卧高原，危旌倚长薄。清风竟不至，赤日方煎铄。石枯山木燋，鳞穷水泉涸。九重今旰食，万里传明略。诸将候轩车，元凶愁鼎镬。何劳短兵接，自有长缨缚。通越事岂难，渡泸功未博。朝辞羊肠阪，夕望贝丘郭。漳水斜绕营，常山遥入幕。永怀姑苏下，遥寄建安作。白雪和难成，沧波意空托。陈琳书记好，王粲从军乐。早晚归汉廷，随公上麟阁。
NA,郊庙歌辞·祀圜丘乐章·舒和,叠璧凝影皇坛路，编珠流彩帝郊前。已奏黄钟歌大吕，还符宝历祚昌年。
李贺,河南府试十二月乐词·七月,星依云渚冷，露滴盘中圆。好花生木末，衰蕙愁空园。夜天如玉砌，池叶极青钱。仅厌舞衫薄，稍知花簟寒。晓风何拂拂，北斗光阑干。
白居易,缚戎人－达穷民之情也,缚戎人，缚戎人，耳穿面破驱入秦。天子矜怜不忍杀，诏徙东南吴与越。黄衣小使录姓名，领出长安乘递行。身被金创面多瘠，扶病徒行日一驿。朝餐饥渴费杯盘，夜卧腥臊污床席。忽逢江水忆交河，垂手齐声呜咽歌。其中一虏语诸虏，尔苦非多我苦多。同伴行人因借问，欲说喉中气愤愤。自云乡管本凉原，大历年中没落蕃。一落蕃中四十载，遣著皮裘系毛带。唯许正朝服汉仪，敛衣整巾潜泪垂。誓心密定归乡计，不使蕃中妻子知。暗思幸有残筋力，更恐年衰归不得。蕃候严兵鸟不飞，脱身冒死奔逃归。昼伏宵行经大漠，云阴月黑风沙恶。惊藏青冢寒草疏，偷渡黄河夜冰薄。忽闻汉军鼙鼓声，路傍走出再拜迎。游骑不听能汉语，将军遂缚作蕃生。配向东南卑湿地，定无存恤空防备。念此吞声仰诉天，若为辛苦度残年。凉原乡井不得见，胡地妻儿虚弃捐。没蕃被囚思汉土，归汉被劫为蕃虏。早知如此悔归来，两地宁如一处苦。缚戎人，戎人之中我苦辛。自古此冤应未有，汉心汉语吐蕃身。
孟贯,送人归别业,别业五湖上，春残去路赊。还寻旧山水，重到故人家。门径掩芳草，园林落异花。君知钓矶在，犹喜有生涯。
卢仝,悲新年,新年何事最堪悲，病客遥听百舌儿。太岁只游桃李径，春风肯管岁寒枝。
元稹,和李校书新题乐府十二首·骠国乐,骠之乐器头象驼，音声不合十二和。促舞跳趫筋节硬，繁辞变乱名字讹。千弹万唱皆咽咽，左旋右转空傞傞。俯地呼天终不会，曲成调变当如何。德宗深意在柔远，笙镛不御停娇娥。史馆书为朝贡传，太常编入鞮靺科。古时陶尧作天子，逊遁亲听康衢歌。又遣遒人持木铎，遍采讴谣天下过。万人有意皆洞达，四岳不敢施烦苛。尽令区中击壤块，燕及海外覃恩波。秦霸周衰古官废，下堙上塞王道颇。共矜异俗同声教，不念齐民方荐瘥。传称鱼鳖亦咸若，苟能效此诚足多。借如牛马未蒙泽，岂在抱瓮滋鼋鼍。教化从来有源委，必将泳海先泳河。是非倒置自古有，骠兮骠兮谁尔诃。
裴迪,辋川集二十首·茱萸沜,飘香乱椒桂，布叶间檀栾。云日虽回照，森沉犹自寒。
齐己,荆州新秋病起杂题一十五首·病起见生涯,病起见生涯，资缘觉甚奢。方袍嫌垢弊，律服变光华。颇愧同诸俗，何尝异出家。三衣如两翼，珍重汝寒鸦。
李群玉,送客,沅水罗文海燕回，柳条牵恨到荆台。定知行路春愁里，故郢城边见落梅。
白居易,题王侍御池亭,朱门深锁春池满，岸落蔷薇水浸莎。毕竟林塘谁是主，主人来少客来多。
罗隐,秋夜寄进士顾荣,秋河耿耿夜沈沈，往事三更尽到心。多病谩劳窥圣代，薄才终是费知音。家山梦后帆千尺，尘土搔来发一簪。空羡良朋尽高价，可怜东箭与南金。
李颀,塞下曲,黄云雁门郡，日暮风沙里。千骑黑貂裘，皆称羽林子。金笳吹朔雪，铁马嘶云水。帐下饮蒲萄，平生寸心是。
皎然,灵澈上人何山寺七贤石诗,七石配七贤，隐僧山上移。石性殊磊落，君子又高奇。跂禅服宜坏，坐客冠可隳。夜倚月树影，昼倾风竹枝。集质患追琢，表顽用磷缁。佚火玉亦害，块然长在兹。
许浑,早秋三首,遥夜泛清瑟，西风生翠萝。残萤委玉露，早雁拂银河。高树晓还密，远山晴更多。淮南一叶下，自觉老烟波。一叶下前墀，淮南人已悲。蹉跎青汉望，迢递白云期。老信相如渴，贫忧曼倩饥。生公与园吏，何处是吾师。蓟北雁犹远，淮南人已悲。残桃间堕井，新菊亦侵篱。书剑岂相误，琴尊聊自持。西斋风雨夜，更有咏贫诗。
刘长卿,见秦系离婚后出山居作,岂知偕老重，垂老绝良姻。郗氏诚难负，朱家自愧贫。绽衣留欲故，织锦罢经春。何况蘼芜绿，空山不见人。
张说,韦谯公挽歌二首,五瑞分王国，双珠映后家。文飞书上凤，武结笥中蛇。出豫荣前马，回鸾丧后车。衮衣将锡命，泉路有光华。国骋双骐骥，庭仪两凤凰。将星连相位，玉树伴金乡。歌舞侯家艳，轩裘戚里光。安知杜陵下，碑版已相望。
郑畋,中秋月直禁苑,禁署方怀忝，纶闱已再加。暂来西掖路，还整上清槎。恍惚归丹地，深严宿绛霞。幽襟聊自适，闲弄紫薇花。
项斯,病鹤,青云有意力犹微，岂料低回得所依。幸念翅因风雨困，岂教身陷稻粱肥。曾游碧落宁无侣，见有清池不忍飞。纵使他年引仙驾，主人恩在亦应归。
武则天,唐大飨拜洛乐章·昭和,九玄眷命，三圣基隆。奉成先旨，明台毕功。宗祀展敬，冀表深衷。永昌帝业，式播淳风。
白居易,重到毓村宅有感,欲入中门泪满巾，庭花无主两回春。轩窗帘幕皆依旧，只是堂前欠一人。
贯休,晚泊湘江作（一作晚泊湘江怀古）,烟浪漾秋色，高吟似有邻。一轮湘渚月，万古独醒人。岸湿穿花远，风香祷庙频。只应谀佞者，到此不伤神。
贾岛,三月晦日赠刘评事,三月正当三十日，风光别我苦吟身。共君今夜不须睡，未到晓钟犹是春。
项斯,山友赠藓花冠,尘污出华发，惭君青藓冠。此身闲未得，终日戴应难。好就松阴挂，宜当枕石看。会须寻道士，簪去绕霜坛。
卢纶,七夕诗（同用秋字，一作他乡七夕）,祥光若可求，闺女夜登楼。月露浩方下，河云凝不流。铅华潜警曙，机杼暗传秋。回想敛馀眷，人天俱是愁。
杜甫,白帝城楼,江度寒山阁，城高绝塞楼。翠屏宜晚对，白谷会深游。急急能鸣雁，轻轻不下鸥。彝陵春色起，渐拟放扁舟。
殷尧藩,送源中丞使新罗（一作姚合诗）,赤墀奉命使殊方，官重霜台紫绶光。玉节在船清海怪，金函开诏抚夷王。云晴渐觉山川异，风便宁知道路长。谁得似君将雨露，海东万里洒扶桑。
崔融1,户部尚书崔公挽歌,八座图书委，三台章奏盈。举杯常有劝，曳履忽无声。市若荆州罢，池如薛县平。空馀济南剑，天子署高名。
许浑,送前东阳于明府由鄂渚归故林,结束征东换黑貂，灞西风雨正潇潇。茂陵久病书千卷，彭泽初归酒一瓢。帆背夕阳湓水阔，棹经沧海甑山遥。殷勤为谢南溪客，白首萤窗未见招。
元稹,题翰林东阁前小松,檐碍修鳞亚，霜侵簇翠黄。唯馀入琴韵，终待舜弦张。
祝元膺,梦仙谣,蟾蜍夜作青冥烛，螮蝀晴为碧落梯。好个分明天上路，谁教深入武陵溪。
孟迟,发蕙风馆遇阴不见九华山有作,我来淮阴城，千江万山无不经。山青水碧千万丈，奇峰急派何纵横！又闻九华山，山顶连青冥。太白有逸韵，使我西南行。一步一攀策，前行正鸡鸣。阴云冉冉忽飞起，千里万里危峥嵘。譬如天之有日蚀，使我昏沈犹不明。人家敲镜救不得，光阴却属贪狼星。恨亦不能通，言亦不足听。长鞭挥马出门去，是以九华为不平。
李端,卧病寄阎寀,病中贪好景，强步出幽居。紫葛垂山径，黄花绕野渠。荒林飞老鹤，败堰过游鱼。纵忆同年友，无人可寄书。
白居易,山中五绝句·石上苔,漠漠斑斑石上苔，幽芳静绿绝纤埃。路傍凡草荣遭遇，曾得七香车辗来。
王建,杂曲歌辞·渡辽水,渡辽水，此去咸阳五千里。来时父母知隔生，重著衣裳如送死。亦有白骨归咸阳，营家各与题本乡。身在应无回渡日，驻马相看辽水傍。
刘沧,秋日山寺怀友人,萧寺楼台对夕阴，淡烟疏磬散空林。风生寒渚白蘋动，霜落秋山黄叶深。云尽独看晴塞雁，月明遥听远村砧。相思不见又经岁，坐向松窗弹玉琴。
卢纶,送张郎中还蜀歌,秦家御史汉家郎，亲专两印征殊方。功成走马朝天子，伏槛论边若流水。晓离仙署趋紫微，夜接高儒读青史。泸南五将望君还，愿以天书示百蛮。曲栈重江初过雨，前旌后骑不同山。迎车拜舞多耆老，旧卒新营遍青草。塞口云生火候迟，烟中鹤唳军行早。黄花川下水交横，远映孤霞蜀国晴。邛竹笋长椒瘴起，荔枝花发杜鹃鸣。回首岷峨半天黑，传觞接膝何由得。空令豪士仰威名，无复贫交恃颜色。垂杨不动雨纷纷，锦帐胡瓶争送君。须臾醉起箫笳发，空见红旌入白云。
杜甫,哭台州郑司户苏少监,故旧谁怜我，平生郑与苏。存亡不重见，丧乱独前途。豪俊何人在，文章扫地无。羁游万里阔，凶问一年俱。白首中原上，清秋大海隅。夜台当北斗，泉路著东吴。得罪台州去，时危弃硕儒。移官蓬阁后，谷贵没潜夫。流恸嗟何及，衔冤有是夫。道消诗兴废，心息酒为徒。许与才虽薄，追随迹未拘。班扬名甚盛，嵇阮逸相须。会取君臣合，宁铨品命殊。贤良不必展，廊庙偶然趋。胜决风尘际，功安造化炉。从容拘旧学，惨澹閟阴符。摆落嫌疑久，哀伤志力输。俗依绵谷异，客对雪山孤。童稚思诸子，交朋列友于。情乖清酒送，望绝抚坟呼。疟病餐巴水，疮痍老蜀都。飘零迷哭处，天地日榛芜。
李贺,昌谷北园新笋四首,箨落长竿削玉开，君看母笋是龙材。更容一夜抽千尺，别却池园数寸泥。斫取青光写楚辞，腻香春粉黑离离。无情有恨何人见，露压烟啼千万枝。家泉石眼两三茎，晓看阴根紫脉生。今年水曲春沙上，笛管新篁拔玉青。古竹老梢惹碧云，茂陵归卧叹清贫。风吹千亩迎雨啸，鸟重一枝入酒尊。
张说,同赵侍御乾湖作,江南湖水咽山川，春江溢入共湖连。气色纷沦横罩海，波涛鼓怒上漫天。鳞宗壳族嬉为府，弋叟罛师利焉聚。欹帆侧柁弄风口，赴险临深绕湾浦。一湾一浦怅邅回，千曲千溠怳迷哉，乍见灵妃含笑往。复闻游女怨歌来。暑来寒往运洄洑，潭生水落移陵谷。云间坠翮散泥沙，波上浮查栖树木，昨暮飞霜下北津，今朝行雁度南滨。处处沟洚清源竭，年年旧苇白头新。天地盈虚尚难保，人间倚伏何须道。秋月皛皛泛澄澜，冬景青青步纤草。念君宿昔观物变，安得踌蹰不衰老。
罗隐,秋日泊平望驿寄太常裴郎中,蘋洲重到杳难期，西倚邮亭忆往时。北海尊中常有酒，东阳楼上岂无诗。地清每负生灵望，官重方升礼乐司。闻说江南旧歌曲，至今犹自唱吴姬。
萧颖士,越江秋曙,扁舟东路远，晓月下江濆。潋滟信潮上，苍茫孤屿分。林声寒动叶，水气曙连云。暾日浪中出，榜歌天际闻。伯鸾常去国，安道惜离群。延首剡溪近，咏言怀数君。
李白,焦山望寥山,石壁望松寥，宛然在碧霄。安得五彩虹，驾天作长桥。仙人如爱我，举手来相招。
刘长卿,陪元侍御游支硎山寺,支公去已久，寂寞龙华会。古木闭空山，苍然暮相对。林峦非一状，水石有馀态。密竹藏晦明，群峰争向背。峰峰带落日，步步入青霭。香气空翠中，猿声暮云外。留连南台客，想像西方内。因逐溪水还，观心两无碍。
白居易,昨以拙诗十首寄西川杜相公相公亦以新作…用伸答谢,诗家律手在成都，权与寻常将相殊。剪截五言兼用钺，陶钧六义别开炉。惊人卷轴须知有，随事文章不道无。篇数虽同光价异，十鱼目换十骊珠。
皎然,陪卢判官水堂夜宴,暑气当宵尽，裴回坐月前。静依山堞近，凉入水扉偏。久是栖林客，初逢佐幕贤。爱君高野意，烹茗钓沦涟。
罗隐,寄苏拾遗（拾遗，许公之后，今犹居开元中旧第）,早岁长杨赋，当年谏猎书。格高时辈伏，言数宦情疏。慷慨传丹桂，艰难保旧居。退朝观藁草，能望马相如。
皎然,桃花石枕歌送安吉康丞,君吏桃州尚奇迹，桃州采得桃花石。烂疑朝日照已舒，含似春风吹未坼。珪璋特达世所珍，吾知此物亦其伦。应羡花开不凋悴，应嘉玉片无缁磷。立性坚刚平若砥，君子偏将交道比。何人亦秉坚刚姿，吾见君心得如此。君心所好我独知，别多见少长相思。从来赏玩安左右，万里提携君莫辞。
柳宗元,酬娄秀才寓居开元寺，早秋月夜病中见寄,客有故园思，潇湘生夜愁。病依居士室，梦绕羽人丘。味道怜知止，遗名得自求。壁空残月曙，门掩候虫秋。谬委双金重，难征杂佩酬。碧霄无枉路，徒此助离忧。
韩愈,天星送杨凝郎中贺正,天星牢落鸡喔咿，仆夫起餐车载脂。正当穷冬寒未已，借问君子行安之。会朝元正无不至，受命上宰须及期。侍从近臣有虚位，公今此去归何时。
元结,演兴四首·初祀,山之乳兮葺太祠，木孙为桷兮木母榱。云缨为dT兮愚木栭。洞渊禅兮揭巍巍。涂木兰兮莳糅蔫，被弱草兮禘礿联。仡浑洪兮馥阗阗，管化石兮洞刳天。翘修钐兮掉芜殳，灵巫rw兮舞颙干。荐天ed兮酒阳泉，献水芸兮饭霜秈，与太灵兮千万年。
司空图,白菊杂书四首,黄昏寒立更披襟，露浥清香悦道心。却笑谁家扃绣户，正薰龙麝暖鸳衾。四面云屏一带天，是非断得自翛然。此生只是偿诗债，白菊开时最不眠。狂才不足自英雄，仆妾驱令学贩舂。侯印几人封万户，侬家只办买孤峰。黄鹂啭处谁同听，白菊开时且剩过。漫道南朝足流品，由来叔宝不宜多。
方干,题宝林山禅院,山捧亭台郭绕山，遥盘苍翠到山巅。岩中古井虽通海，窟里阴云不上天。罗列众星依木末，周回万室在檐前。我来可要归禅老，一寸寒灰已达玄。
王维,送綦毋秘书弃官还江东,明时久不达，弃置与君同。天命无怨色，人生有素风。念君拂衣去，四海将安穷。秋天万里净，日暮澄江空。清夜何悠悠，扣舷明月中。和光鱼鸟际，澹尔蒹葭丛。无庸客昭世，衰鬓日如蓬。顽疏暗人事，僻陋远天聪。微物纵可采，其谁为至公。余亦从此去，归耕为老农。
齐己,送刘秀才归桑水宁觐,归和初喜戢戈矛，乍捧乡书感去留。雁序分飞离汉口，鴒原骞翥在鳌头。家邻紫塞仍千里，路过黄河更几州。应到高堂问安后，却携文入帝京游。
胡宿,城南,昨夜轻阴结夕霏，城南十里有香泥。初闻山鸟惊新哢，遥见林花识旧蹊。荡桨远从芳草渡，垫巾还傍绿杨堤。罗敷正苦桑蚕事，惆怅南来五马蹄。
赵嘏,别李谱,尊前路映暮尘红，池上琴横醉席风。今日别君如别鹤，声容长在楚弦中。
胡曾,咏史诗·兰台宫,迟迟春日满长空，亡国离宫蔓草中。宋玉不忧人事变，从游那赋大王风。
陶翰,古塞下曲,进军飞狐北，穷寇势将变。日落沙尘昏，背河更一战。騂马黄金勒，雕弓白羽箭。射杀左贤王，归奏未央殿。欲言塞下事，天子不召见。东出咸阳门，哀哀泪如霰。
李暇,相和歌辞·怨诗三首,罗敷初总髻，蕙芳正娇小。月落始归船，春眠恒著晓。何处期郎游，小苑花台间。相忆不可见，且复乘月还。别来花照路，别后露垂叶。歌舞须及时，如何坐悲妾。
徐夤,河流,洪流盘砥柱，淮济不同波。莫讶清时少，都缘曲处多。远能通玉塞，高复接银河。大禹成门嶮，为龙始得过。
长孙佐辅,关山月,凄凄还切切，戍客多离别。何处最伤心，关山见秋月。关月竟如何，由来远近过。始经玄菟塞，终绕白狼河。忽忆秦楼妇，流光应共有。已得并蛾眉，还知揽纤手。去岁照同行，比翼复连形。今宵照独立，顾影自茕茕。馀晖惭西落，夜夜看如昨。借问映旌旗，何如鉴帷幕。拂晓朔风悲，蓬惊雁不飞。几时征戍罢，还向月中归。
张说,玄武门侍射,射观通玄阙，兵栏辟御筵。雕弧月半上，画的晕重圆。羿后神幽赞，灵王法暗传。贯心精四返，饮羽妙三联。雪鹤来衔箭，星麟下集弦。一逢军宴洽，万庆武功宣。
孙元晏,梁·谢朏小舆,小舆升殿掌钧台，不免无憀却忆回。应恨被他何胤误，悔先容易出山来。
广宣,圣恩顾问，独游月磴阁，直书其事应制,禅居河畔无多地，来往寻春物正华。磴道上盘千亩竹，栏干低压万人家。檐前施饭来飞鸟，林下行香踏落花。自解刹那知佛性，不劳更喻几尘沙。
皎然,从军行五首,候骑出纷纷，元戎霍冠军。汉鞞秋聒地，羌火昼烧云。万里戈城合，三边羽檄分。乌孙驱未尽，肯顾辽阳勋。韩旆拂丹霄，汉军新破辽。红尘驱卤簿，白羽拥嫖姚。战苦军犹乐，功高将不骄。至今丁零塞，朔吹空萧萧。百万逐呼韩，频年不解鞍。兵屯绝漠暗，马饮浊河干。破虏功未录，劳师力已殚。须防肘腋下，飞祸出无端。飞将下天来，奇谋阃外裁。水心龙剑动，地肺雁山开。望气燕师锐，当锋虏阵摧。从今射雕骑，不敢过云堆。黄纸君王诏，青泥校尉书。誓师张虎落，选将擐犀渠。雾暗津蒲失，天寒塞柳疏。横行十万骑，欲扫虏尘馀。
杜牧,往年随故府吴兴公夜泊芜湖口今赴官西去…因成十六韵,南指陵阳路，东流似昔年。重恩山未答，双鬓雪飘然。数仞惭投迹，群公愧拍肩。驽骀蒙锦绣，尘土浴潺湲。郭隗黄金峻，虞卿白璧鲜。貔貅环玉帐，鹦鹉破蛮笺。极浦沈碑会，秋花落帽筵。旌旗明迥野，冠珮照神仙。筹画言何补，优容道实全。讴谣人扑地，鸡犬树连天。紫凤超如电，青襟散似烟。苍生未经济，坟草已芊绵。往事惟沙月，孤灯但客船。岘山云影畔，棠叶水声前。故国还归去，浮生亦可怜。高歌一曲泪，明日夕阳边。
李端,忆皎然上人,未得从师去，人间万事劳。云门不可见，山木已应高。向日开柴户，惊秋问敝袍。何由宿峰顶，窗里望波涛。
施肩吾,幽居乐,万籁不在耳，寂寥心境清。无妨数茎竹，时有萧萧声。
李白,对雪献从兄虞城宰,昨夜梁园里，弟寒兄不知。庭前看玉树，肠断忆连枝。
卢纶,途中遇雨马上口号留别张刘二端公,阴雷慢转野云长，骏马双嘶爱雨凉。应念龙钟在泥滓，欲摧肝胆事王章。
白居易,初授拾遗,奉诏登左掖，束带参朝议。何言初命卑，且脱风尘吏。杜甫陈子昂，才名括天地。当时非不遇，尚无过斯位。况余蹇薄者，宠至不自意。惊近白日光，惭非青云器。天子方从谏，朝廷无忌讳。岂不思匪躬，适遇时无事。受命已旬月，饱食随班次。谏纸忽盈箱，对之终自愧。
刘叉,冰柱,师干久不息，农为兵兮民重嗟。骚然县宇，土崩水溃。畹中无熟谷，垄上无桑麻。王春判序，百卉茁甲含葩。有客避兵奔游僻，跋履险厄至三巴。貂裘蒙茸已敝缕，鬓发蓬舥。雀惊鼠伏，宁遑安处。独卧旅舍无好梦，更堪走风沙。天人一夜剪瑛琭，诘旦都成六出花。南亩未盈尺，纤片乱舞空纷拏。旋落旋逐朝暾化，檐间冰柱若削出交加。或低或昂，小大莹洁，随势无等差。始疑玉龙下界来人世，齐向茅檐布爪牙。又疑汉高帝，西方未斩蛇。人不识，谁为当风杖莫邪。铿镗冰有韵，的皪玉无瑕。不为四时雨，徒于道路成泥柤。不为九江浪，徒为汩没天之涯。不为双井水，满瓯泛泛烹春茶。不为中山浆，清新馥鼻盈百车。不为池与沼，养鱼种芰成霪霪。不为醴泉与甘露，使名异瑞世俗夸。特禀朝澈气，洁然自许靡间其迩遐。森然气结一千里，滴沥声沈十万家。明也虽小，暗之大不可遮。勿被曲瓦，直下不能抑群邪。奈何时逼，不得时在我目中，倏然漂去无馀些。自是成毁任天理，天于此物岂宜有忒赊。反令井蛙壁虫变容易，背人缩首竞呀呀。我愿天子回造化，藏之韫椟玩之生光华。
薛能,西县道中有短亭，岩穴飞泉隔江洒至，因成二首,风凉津湿共微微，隔岸泉冲石窍飞。争得巨灵从野性，旧乡无此擘将归。一瀑三峰赤日天，路人才见便翛然。谁能夜向山根宿，凉月初生的有仙。
张说,奉和圣制观拔河俗戏应制,今岁好拖钩，横街敞御楼。长绳系日住，贯索挽河流。斗力频催鼓，争都更上筹。春来百种戏，天意在宜秋。
杜甫,赤霄行,孔雀未知牛有角，渴饮寒泉逢牴触。赤霄悬圃须往来，翠尾金花不辞辱。江中淘河吓飞燕，衔泥却落羞华屋。皇孙犹曾莲勺困，卫庄见贬伤其足。老翁慎莫怪少年，葛亮贵和书有篇。丈夫垂名动万年，记忆细故非高贤。
马戴,黄神谷纪事,霹雳振秋岳，折松横洞门。云龙忽变化，但觉玉潭昏。
皮日休,读书,家资是何物，积帙列梁梠。高斋晓开卷，独共圣人语。英贤虽异世，自古心相许。案头见蠹鱼，犹胜凡俦侣。
姚合,送李传秀才归宣州,谢守青山宅，山孤宅亦平。池塘无复见，春草野中生。常日登楼望，今朝送客行。殷勤拂石壁，为我一书名。
杜甫,李盐铁二首（一首题作李监宅，已见第九卷中）,落叶春风起，高城烟雾开。杂花分户映，娇燕入檐回。一见能倾产，虚怀只爱才。盐官虽绊骥，名是汉庭来。
李群玉,莲叶,根是泥中玉，心承露下珠。在君塘下种，埋没任春浦。
崔涂,己亥岁感事,正闻青犊起葭萌，又报黄巾犯汉营。岂是将皆无上略，直疑天自弃苍生。瓜沙旧戍犹传檄，吴楚新春已废耕。见说圣君能仄席，不知谁是请长缨。
陆畅,题商山庙,商洛秦时四老翁，人传羽化此山空。若无仙眼何由见，总在庙前花洞中。
杜荀鹤,伤硖石县病叟,无子无孙一病翁，将何筋力事耕农。官家不管蓬蒿地，须勒王租出此中。
孟浩然,秋登兰山寄张五,北山白云里，隐者自怡悦。相望试登高，心飞逐鸟灭。愁因薄暮起，兴是清秋发。时见归村人，沙行渡头歇。天边树若荠，江畔舟如月。何当载酒来，共醉重阳节。
李贺,猛虎行（四言）,长戈莫舂，长弩莫抨。乳孙哺子，教得生狞。举头为城，掉尾为旌。东海黄公，愁见夜行。道逢驺虞，牛哀不平。何用尺刀，壁上雷鸣。泰山之下，妇人哭声。官家有程，吏不敢听。
无可,送喻凫及第归阳羡,姓字载科名，无过子最荣。宗中初及第，江上觐难兄。月向波涛没，茶连洞壑生。石桥高思在，且为看东坑。
白居易,题峡中石上,巫女庙花红似粉，昭君村柳翠于眉。诚知老去风情少，见此争无一句诗。
项斯,寄富春孙路处士,平生醉与吟，谁是见君心。上国一归去，沧江闲至今。钟繁秋寺近，峰阔晚涛深。疏放长如此，何人长得寻。
崔涂,送友人,登高迎送远，春恨并依依。不得沧洲信，空看白鹤归。
白居易,病中看经赠诸道侣,右眼昏花左足风，金篦石水用无功。不如回念三乘乐，便得浮生百病空。无子同居草庵下，有妻偕老道场中。何烦更请僧为侣，月上新归伴病翁。
刘禹锡,秋斋独坐寄乐天兼呈吴方之大夫,空斋寂寂不生尘，药物方书绕病身。纤草数茎胜静地，幽禽忽至似佳宾。世间忧喜虽无定，释氏销磨尽有因。同向洛阳闲度日，莫教风景属他人。
陈子良,于塞北春日思归,我家吴会青山远，他乡关塞白云深。为许羁愁长下泪，那堪春色更伤心。惊鸟屡飞恒失侣，落花一去不归林。如何此日嗟迟暮，悲来还作白头吟。
薛能,秋夜听任郎中琴,十指宫商膝上秋，七条丝动雨修修。空堂半夜孤灯冷，弹著乡心欲白头。
贯休,读贾区、贾岛集,区终不下岛，岛亦不多区。冷格俱无敌，贫根亦似愚。青云终叹命，白阁久围炉。今日成名者，还堪为尔吁。
权德舆,送袁太祝衢婺巡覆（同用山字）,校缗税亩不妨闲，清兴自随鱼鸟间。知君此去足佳句，路出桐溪千万山。
王维,辋川集·茱萸沜,结实红且绿，复如花更开。山中傥留客，置此芙蓉杯。
上官仪,高密长公主挽歌,湘渚韬灵迹，娥台静瑞音。凤逐清箫远，鸾随幽镜沉。霜处华芙落，风前银烛侵。寂寞平阳宅，月冷洞房深。
李商隐,奉寄安国大师兼简子蒙,忆奉莲花座，兼闻贝叶经。岩光分蜡屐，涧响入铜瓶。日下徒推鹤，天涯正对萤。鱼山羡曹植，眷属有文星。
杨师道,奉和正日临朝应诏,皇猷被寰宇，端扆属元辰。九重丽天邑，千门临上春。
李中,依韵和智谦上人送李相公赴昭武军,暂别庙堂上，雄藩去豁情。秋风生雁渚，晚雾湿龙旌。吟里过侯服，梦中归帝城。下车军庶乐，千里月华清。
韩溉,水（一作韩喜诗）,方圆不定性空求，东注沧溟早晚休。高截碧塘长耿耿，远飞青嶂更悠悠。潇湘月浸千年色，梦泽烟含万古愁。别有岭头呜咽处，为君分作断肠流。
宋之问,答李司户夔,远方来下客，輶轩摄使臣。弄琴宜在夜，倾酒贵逢春。驷马留孤馆，双鱼赠故人。明朝散云雨，遥仰德为邻。
齐己,海棠花,繁于桃李盛于梅，寒食旬前社后开。半月暄和留艳态，两时风雨免伤摧。人怜格异诗重赋，蝶恋香多夜更来。犹得残红向春暮，牡丹相继发池台。
周朴,赠念经僧,庵前古折碑，夜静念经时。月皎海霞散，露浓山草垂。鬼闻抛故冢，禽听离寒枝。想得天花坠，馨香拂白眉。
元稹,乐府杂曲·鼓吹曲辞·芳树,芳树已寥落，孤英尤可嘉。可怜团团叶，盖覆深深花。游蜂竞攒刺，斗雀亦纷拏。天生细碎物，不爱好光华。非无歼殄法，念尔有生涯。春雷一声发，惊燕亦惊蛇。清池养神蔡，已复长虾蟆。雨露贵平施，吾其春草芽。
王建,寒食日看花,早入公门到夜归，不因寒食少闲时。颠狂绕树猿离锁，跳踯缘冈马断羁。酒污衣裳从客笑，醉饶言语觅花知。老来自喜身无事，仰面西园得咏诗。
顾况,南归,老病力难任，犹多镜雪侵。鲈鱼消宦况，鸥鸟识归心。急雨江帆重，残更驿树深。乡关殊可望，渐渐入吴音。
韦应物,广陵行,雄藩镇楚郊，地势郁岧峣。双旌拥万戟，中有霍嫖姚。海云助兵气，宝货益军饶。严城动寒角，晚骑踏霜桥。翕习英豪集，振奋士卒骁。列郡何足数，趋拜等卑寮。日宴方云罢，人逸马萧萧。忽如京洛间，游子风尘飘。归来视宝剑，功名岂一朝。
张祜,少年乐（一作贵家郎）,二十便封侯，名居第一流。绿鬟深小院，清管下高楼。醉把金船掷，闲敲玉镫游。带盘红鼹鼠，袍砑紫犀牛。锦袋归调箭，罗鞋起拨球。眼前长贵盛，那信世间愁。
刘长卿,郧上送韦司士归上都旧业（司士即郑公之孙顷客于郧上）,前朝旧业想遗尘，今日他乡独尔身。郧地国除为过客，杜陵家在有何人。苍苔白露生三径，古木寒蝉满四邻。西去茫茫问归路，关河渐近泪盈巾。
杜甫,行次昭陵,旧俗疲庸主，群雄问独夫。谶归龙凤质，威定虎狼都。天属尊尧典，神功协禹谟。风云随绝足，日月继高衢。文物多师古，朝廷半老儒。直词宁戮辱，贤路不崎岖。往者灾犹降，苍生喘未苏。指麾安率土，荡涤抚洪炉。壮士悲陵邑，幽人拜鼎湖。玉衣晨自举，铁马汗常趋。松柏瞻虚殿，尘沙立暝途。寂寥开国日，流恨满山隅。
权德舆,送韦十二丈赴襄城令三韵（柳字）,留连出关骑，斟酌临岐酒。旧业传一经，新官栽五柳。去去望行尘，青门重回首。
张祜,登金山寺,古今斯岛绝，南北大江分。水阔吞沧海，亭高宿断云。返潮千涧落，啼鸟半空闻。皆是登临处，归航酒半醺。
杜甫,月,四更山吐月，残夜水明楼。尘匣元开镜，风帘自上钩。兔应疑鹤发，蟾亦恋貂裘。斟酌姮娥寡，天寒耐九秋。
包佶,郊庙歌辞·祀风师乐章·送神,微穆敷华能应节，飘扬发彩宜行庆。送迎灵驾神心享，跪拜灵坛礼容盛。气和草木发萌芽，德畅禽鱼遂翔泳。永望翠盖逐流云，自兹率土调春令。
韩琮,题圭峰下长孙家林亭,赵国林亭二百年，绿苔如毯葛如烟。闲期竹色摇霜看，醉惜松声枕月眠。出树圭峰寒压坐，入篱沙濑碧流天。明知富贵非身物，莫为金章堕地仙。
李適之,朝退,朱门长不闭，亲友恣相过。年今将半百，不乐复如何。
李贺,相和歌辞·猛虎行,长戈莫舂，强弩莫烹。乳孙哺子，教得生狞。举头为城，掉尾为旌。东海黄公，愁见夜行。道逢驺虞，牛哀不平。生何用尺刀，壁上雷鸣。泰山之下，妇人哭声。官家有程，吏不敢听。
李白,赠闾丘宿松,阮籍为太守，乘驴上东平。剖竹十日间，一朝风化清。偶来拂衣去，谁测主人情。夫子理宿松，浮云知古城。扫地物莽然，秋来百草生。飞鸟还旧巢，迁人返躬耕。何惭宓子贱，不减陶渊明。吾知千载后，却掩二贤名。
韩翃,送张丞归使幕（一作张继诗）,独受主恩归，当朝似者稀。玉壶分御酒，金殿赐春衣。拂席流莺醉，鸣鞭骏马肥。满台簪白笔，捧手恋清晖。
陈羽,冬晚送友人使西蕃,驿使向天西，巡羌复入氐。玉关晴有雪，砂碛雨无泥。落泪军中笛，惊眠塞上鸡。逢春乡思苦，万里草萋萋。
李颀,送刘四,爱君少岐嶷，高视白云乡。九岁能属文，谒帝游明光。奉诏赤墀下，拜为童子郎。尔来屡迁易，三度尉洛阳。洛阳十二门，官寺郁相望。青槐罗四面，渌水贯中央。听讼破秋毫，应物利干将。辞满如脱屣，立言无否臧。岁暮风雪暗，秦中川路长。行人饮腊酒，立马带晨霜。生事岂须问，故园寒草荒。从今署右职，莫笑在农桑。
元稹,闻乐天授江州司马,残灯无焰影幢幢，此夕闻君谪九江。垂死病中惊坐起，暗风吹雨入寒窗。
李频,长安夜怀,匹马西游日，从吴又转荆。风雷几夜坐，山水半年行。梦永秋灯灭，吟馀晓露明。良时不我与，白发向秦生。
周昙,三国门·王表,王表闻声莫见身，吴中敬事甚君亲。是知邦国将亡灭，不听人臣听鬼神。
周昙,前汉门·王莽,权归诸吕牝鸡鸣，殷鉴昭然讵可轻。新室不因崇外戚，水中安敢寄生营。
杜牧,寄澧州张舍人笛,发匀肉好生春岭，截玉钻星寄使君。檀的染时痕半月，落梅飘处响穿云。楼中威凤倾冠听，沙上惊鸿掠水分。遥想紫泥封诏罢，夜深应隔禁墙闻。
郑巢,送人赴举,篇章动玉京，坠叶满前程。旧国与僧别，秋江罢钓行。马过隋代寺，樯出楚山城。应近嵩阳宿，潜闻瀑布声。
罗隐,遁迹,遁迹知安住，沾襟欲奈何。朝廷犹礼乐，郡邑忍干戈。华马凭谁问，胡尘自此多。因思汉明帝，中夜忆廉颇。
白居易,得杨湖州书颇夸抚民接宾纵酒题诗因以绝句戏之,岂独爱民兼爱客，不唯能饮又能文。白蘋洲上春传语，柳使君输杨使君。
黄滔,灵均,莫问灵均昔日游，江篱春尽岸枫秋。至今此事何人雪，月照楚山湘水流。
李真,丈人山诗,春冻晓鞯露重，夜寒幽枕云生。岂是与山无素，丈人著帽相迎。
王维,春夜竹亭赠钱少府归蓝田,夜静群动息，时闻隔林犬。却忆山中时，人家涧西远。羡君明发去，采蕨轻轩冕。
殷文圭,观贺皇太子册命,嗣册储皇帝命行，万方臣妾跃欢声。鸾旃再立星辰正，雉扇双开日月明。自有汉元争翊戴，不劳商皓定欹倾。春宫保傅皆周召，致主何忧不太平。
韩偓,花时与钱尊师同醉因成二十字,桥下浅深水，竹间红白花。酒仙同避世，何用厌长沙。
刘沧,春晚旅次有怀,晚出关河绿野平，依依云树动乡情。残春花尽黄莺语，远客愁多白发生。野水乱流临古驿，断烟凝处近孤城。东西未遂归田计，海上青山久废耕。
杜甫,立春,春日春盘细生菜，忽忆两京梅发时。盘出高门行白玉，菜传纤手送青丝。巫峡寒江那对眼，杜陵远客不胜悲。此身未知归定处，呼儿觅纸一题诗。
长孙佐辅,秋日登山,逐胜不怯寒，秋山闲独登。依稀小径通，深处逢来僧。侧石拥寒溜，欹松悬古藤。明书问知友，兴咏将谁能。
皮日休,奉和鲁望秋日遣怀次韵,高蹈为时背，幽怀是事兼。神仙君可致，江海我能淹。共守庚申夜，同看乙巳占。药囊除紫蠹，丹灶拂红盐。与物深无竞，于生亦太廉。鸿灾因足警，鱼祸为稀潜。笔砚秋光洗，衣巾夏藓沾。酒甔香竹院，鱼笼挂茅檐。琴忘因抛谱，诗存为致签。茶旗经雨展，石笋带云尖。鹤共心情慢，乌同面色黔。向阳裁白帢，终岁忆貂襜。取岭为山障，将泉作水帘。溪晴多晚鹭，池废足秋蟾。破衲虽云补，闲斋未办苫。共君还有役，竟夕得厌厌。
杜荀鹤,投郑先辈,匣中长剑未酬恩，不遇男儿不合论。闷向酒杯吞日月，闲将诗句问乾坤。宁辞马足劳关路，肯为渔竿忆水村。两鬓欲斑三百首，更教装写傍谁门。
王昌龄,太湖秋夕,水宿烟雨寒，洞庭霜落微。月明移舟去，夜静魂梦归。暗觉海风度，萧萧闻雁飞。
元稹,指巡胡,遣闷多凭酒，公心只仰胡。挺身唯直指，无意独欺愚。
杜甫,十月一日,有瘴非全歇，为冬亦不难。夜郎溪日暖，白帝峡风寒。蒸裹如千室，焦糟幸一柈。兹辰南国重，旧俗自相欢。
李嘉祐,留别毗陵诸公,久作涔阳令，丹墀忽再还。凄凉辞泽国，离乱到乡山。北固滩声满，南徐草色闲。知心从此别，相忆鬓毛斑。
刘长卿,湘中纪行十首·秋云岭,山色无定姿，如烟复如黛。孤峰夕阳后，翠岭秋天外。云起遥蔽亏，江回频向背。不知今远近，到处犹相对。
陈陶,将归钟陵留赠南海李尚书,楚国有田舍，炎州长梦归。怀恩似秋燕，屡绕玉堂飞。越酒岂不甘，海鱼宁无肥。山裘醉歌舞，事与初心违。晔晔文昌公，英灵世间稀。长江浩无际，龙蜃皆归依。贱子感一言，草茅发光辉。从来鸡凫质，得假凤凰威。常欲讨玄珠，青云报巍巍。龙门竟多故，双泪别旍旂。
李商隐,今月二日不自量度辄以诗一首四十韵…咏叹不足之义也,家擅无双誉，朝居第一功。四时当首夏，八节应条风。涤濯临清济，巉岩倚碧嵩。鲍壶冰皎洁，王佩玉丁东。处剧张京兆，通经戴侍中。将星临迥夜，卿月丽层穹。下令销秦盗，高谈破宋聋。含霜太山竹，拂雾峄阳桐。乐道乾知退，当官蹇匪躬。服箱青海马，入兆渭川熊。固是符真宰，徒劳让化工。凤池春潋艳，鸡树晓曈曨。愿守三章约，还期九译通。薰琴调大舜，宝瑟和神农。慷慨资元老，周旋值狡童。仲尼羞问阵，魏绛喜和戎。款款将除蠹，孜孜欲达聪。所求因渭浊，安肯与雷同。物议将调鼎，君恩忽赐弓。开吴相上下，全蜀占西东。锐卒鱼悬饵，豪胥鸟在笼。疲民呼杜母，邻国仰羊公。置驿推东道，安禅合北宗。嘉宾增重价，上士悟真空。扇举遮王导，樽开见孔融。烟飞愁舞罢，尘定惜歌终。岸柳兼池绿，园花映烛红。未曾周顗醉，转觉季心恭。系滞喧人望，便蕃属圣衷。天书何日降，庭燎几时烘。早岁乖投刺，今晨幸发蒙。远途哀跛鳖，薄艺奖雕虫。故事曾尊隗，前修有荐雄。终须烦刻画，聊拟更磨礱。蛮岭晴留雪，巴江晚带枫。营巢怜越燕，裂帛待燕鸿。自苦诚先檗，长飘不后蓬。容华虽少健，思绪即悲翁。感激淮山馆，优游碣石宫。待公三入相，丕祚始无穷。
杜甫,营屋,我有阴江竹，能令朱夏寒。阴通积水内，高入浮云端。甚疑鬼物凭，不顾翦伐残。东偏若面势，户牖永可安。爱惜已六载，兹晨去千竿。萧萧见白日，汹汹开奔湍。度堂匪华丽，养拙异考槃。草茅虽薙葺，衰疾方少宽。洗然顺所适，此足代加餐。寂无斤斧响，庶遂憩息欢。
王建,相和歌辞·短歌行,人初生，日初出，上山迟，下山疾。百年三万六千朝，夜里分将强半日。有歌有舞间早为，昨日健于今日时。人家见生男女好，不知男女催人老。短歌行，无乐声。
李商隐,残花,残花啼露莫留春，尖发谁非怨别人。若但掩关劳独梦，宝钗何日不生尘。
王季友1,酬李十六岐,炼丹文武火未成，卖药贩履俱逃名。出谷迷行洛阳道，乘流醉卧滑台城。城下故人久离怨，一欢适我两家愿。朝饮杖悬沽酒钱，暮餐囊有松花饭。于何车马日憧憧，李膺门馆争登龙。千宾揖对若流水，五经发难如叩钟。下笔新诗行满壁，立谈古人坐在席。问我草堂有卧云，知我山储无儋石。自耕自刈食为天，如鹿如麋饮野泉。亦知世上公卿贵，且养丘中草木年。
罗邺,早行,雨洒江声风又吹，扁舟正与睡相宜。无端戍鼓催前去，别却青山向晓时。
白居易,思往喜今,忆除司马向江州，及此凡经十五秋。虽在簪裾从俗累，半寻山水是闲游。谪居终带乡关思，领郡犹分邦国忧。争似如今作宾客，都无一念到心头。
孟浩然,岘山饯房琯、崔宗之,贵贱平生隔，轩车是日来。青阳一觏止，云路豁然开。祖道衣冠列，分亭驿骑催。方期九日聚，还待二星回。
蒋冽,台中书怀,持宪当休明，饬躬免颠沛。直绳备豪右，正色清冠盖。寄切才恨薄，职雄班匪大。坐居三独中，立在百僚外。简牍时休暇，依然秋兴多。披书唯骨鲠，循迹少闲和。庭树凌霜柏，池倾萎露荷。岁寒应可见，感此遂成歌。
白居易,醉封诗筒寄微之,一生休戚与穷通，处处相随事事同。未死又怜沧海郡，无儿俱作白头翁。展眉只仰三杯后，代面唯凭五字中。为向两州邮吏道，莫辞来去递诗筒。
王维,晚春归思,新妆可怜色，落日卷罗帷。炉气清珍簟，墙阴上玉墀。春虫飞网户，暮雀隐花枝。向晚多愁思，闲窗桃李时。
白居易,短歌行,曈曈太阳如火色，上行千里下一刻。出为白昼入为夜，圆转如珠住不得。住不得，可奈何，为君举酒歌短歌。歌声苦，词亦苦，四座少年君听取。今夕未竟明夕催，秋风才往春风回。人无根蒂时不驻，朱颜白日相隳颓。劝君且强笑一面，劝君且强饮一杯。人生不得长欢乐，年少须臾老到来。
杜荀鹤,醉书僧壁,九华山色真堪爱，留得高僧尔许年。听我吟诗供我酒，不曾穿得判斋钱。
吴融,鸳鸯,翠翘红颈覆金衣，滩上双双去又归。长短死生无两处，可怜黄鹄爱分飞。
张九龄,九月九日登龙山,郡庭常窘束，凉野求昭旷。楚客凛秋时，桓公旧台上。清明风日好，历落江山望。极远何萧条，中留坐惆怅。东弥夏首阔，西拒荆门壮。夷险虽异时，古今岂殊状。先贤杳不接，故老犹可访。投吊伤昔人，挥斤感前匠。自为本疏散，未始忘幽尚。际会非有欲，往来是无妄。为邦复多幸，去国殊迁放。且泛篱下菊，还聆郢中唱。灌园亦何为，於陵乃逃相。
陈子昂,入东阳峡与李明府舟前后不相及,东岩初解缆，南浦遂离群。出没同洲岛，沿洄异渚濆。风烟犹可望，歌笑浩难闻。路转青山合，峰回白日曛。奔涛上漫漫，积水下沄沄。倏忽犹疑及，差池复两分。离离间远树，蔼蔼没遥氛。地上巴陵道，星连牛斗文。孤狖啼寒月，哀鸿叫断云。仙舟不可见，摇思坐氛氲。
李频,省试振鹭,有鸟生江浦，霜华作羽翰。君臣将比洁，朝野共相欢。月影林梢下，冰光水际残。翻飞时共乐，饮啄道皆安。迥翥宜高咏，群栖入静看。由来鸳鹭侣，济济列千官。
权德舆,酬陆四十楚源春夜宿虎丘山对月寄梁四敬之兼见贻之作,东风变蘅薄，时景日妍和。更想千峰夜，浩然幽意多。蕙香袭闲趾，松露泫乔柯。潭影漾霞月，石床封薜萝。夫君非岁时，已负青冥姿。龙虎一门盛，渊云四海推。駸駸步騕褭，婉婉翥长离。悬圃尽琼树，家林轻桂枝。声荣徒外奖，恬淡方自适。逸气凌颢清，仁祠访金碧。芊眠瑶草秀，断续云窦滴。芳讯发幽缄，新诗比良觌。故人石渠署，美价满中朝。落落杉松直，芬芬兰杜飘。雄词鼓溟海，旷达豁烟霄。营道幸同术，论心皆后凋。循环伐木咏，缅邈招隐情。惭兹拥肿才，爱彼潺湲清。拘牵尚多故，梦想何由并。终结方外期，不待华发生。
王贞白,钓台,异代有巢许，方知严子情。旧交虽建国，高卧不求荣。溪鸟寒来浴，汀兰暖重生。何颜吟过此，辛苦得浮名。
钱起,登玉山诸峰，偶至悟真寺,郭南云水佳，讼简野情发。紫芝每相引，黄绶不能绁。稍入石门幽，始知灵境绝。冥搜未寸晷，仙径俄九折。蟠木盖石梁，崩岩露云穴。数峰拔昆仑，秀色与空澈。玉气交晴虹，桂花留曙月。半岩采珉者，一点如片雪。真赏无前程，奇观宁暂辍。更闻东林磬，可听不可说。兴中寻觉化，寂尔诸象灭。
齐己,舟中晚望祝融峰,天际卓寒青，舟中望晚晴。十年关梦寐，此日向峥嵘。巨石凌空黑，飞泉照夜明。终当蹑孤顶，坐看白云生。
贯休,秋送夏郢归钱塘,归客指吴国，风帆几日程。新诗陶雪字，玄发有霜茎。微月生沧海，残涛傍石城。从兹江岛意，应续子陵名。
韩愈,征蜀联句,日王忿违慠，有命事诛拔。蜀险豁关防，秦师纵横猾。风旗匝地扬，雷鼓轰天杀。竹兵彼皴脆，铁刃我枪bR。刑神咤牦旄，阴焰飐犀札。翻霓纷偃蹇，塞野澒坱圠。生狞竞掣跌，痴突争填轧。渴斗信豗呶，啖奸何噢嗗。更呼相簸荡，交斫双缺齾。火发激铓腥，血漂腾足滑。飞猱无整阵，翩鹘有邪戛。江倒沸鲸鲲，山摇溃貙猰。中离分二三，外变迷七八。逆颈尽徽索，仇头恣髡鬝。怒须犹鬇鬡，断臂仍bsbS。石潜设奇伏，穴觑骋精察。中矢类妖cd，跳锋状惊豽。蹋翻聚林岭，斗起成埃圿。旆亡多空杠，轴折鲜联辖。剟肤浃疮痍，败面碎黥gp。浑奔肆狂勷，捷窜脱趫黠。岩钩踔狙猿，水漉杂鳣螖。投奅闹eGcP，填隍btbT傄。强睛死不闭，犷眼困逾fx。爇堞熇歊熹，抉门呀拗s9。天刀封未坼，酋胆慑前揠。跧梁排郁缩，闯窦猰窋窡。迫胁闻杂驱，咿呦叫冤跀。穷区指清夷，凶部坐雕铩。邛文裁斐斖，巴艳收婠妠。椎肥牛呼牟，载实驼鸣s8。圣灵闵顽嚚，焘养均草y5。下书遏雄虓，解罪吊挛瞎。战血时销洗，剑霜夜清刮。汉栈罢嚣阗，獠江息澎汃。戍寒绝朝乘，刁暗歇宵詧。始去杏飞蜂，及归柳嘶xK。庙献繁馘级，乐声洞椌楬。台图焕丹玄，郊告俨匏稭。念齿慰黴黧，视伤悼瘢痆。休输任讹寝，报力厚麸秳。公欢钟晨撞，室宴丝晓扴。杯盂酬酒醪，箱箧馈巾帓。小臣昧戎经，维用赞勋劼。
李咸用,和人咏雪,轻轻玉叠向风加，襟袖谁能认六葩。高岫人迷千尺布，平林天与一般花。横空络绎云遗屑，扑浪翩联蝶寄槎。公子樽前流远思，不知何处客程赊。
常建,客有自燕而归哀其老而赠之,羸马朝自燕，一身为二连。忆亲拜孤冢，移葬双陵前。幽愿从此毕，剑心因获全。孟冬寒气盛，抚辔告言旋。碣石海北门，馀寇惟朝鲜。离离一寒骑，袅袅驰白天。生别皆自取，况为士卒先。寸心渔阳兴，落日旌竿悬。
姚合,别杭州,醉与江涛别，江涛惜我游。他年婚嫁了，终老此江头。
韦庄,放榜日作,一声开鼓辟金扉，三十仙材上翠微。葛水雾中龙乍变，缑山烟外鹤初飞。邹阳暖艳催花发，太皞春光簇马归。回首便辞尘土世，彩云新换六铢衣。
李白,白毫子歌,淮南小山白毫子，乃在淮南小山里。夜卧松下云，朝餐石中髓。小山连绵向江开，碧峰巉岩绿水回。余配白毫子，独酌流霞杯。拂花弄琴坐青苔，绿萝树下春风来。南窗萧飒松声起，凭崖一听清心耳。可得见，未得亲。八公携手五云去，空馀桂树愁杀人。
皮日休,奉和鲁望四月十五日道室书事,望朝斋戒是寻常，静启金根第几章。竹叶饮为甘露色，莲花鲊作肉芝香。松膏背日凝云磴，丹粉经年染石床。剩欲与君终此志，顽仙唯恐鬓成霜。
汪遵,屈祠,不肯迂回入醉乡，乍吞忠梗没沧浪。至今祠畔猿啼月，了了犹疑恨楚王。
徐凝,奉酬元相公上元,出拥楼船千万人，入为台辅九霄身。如何更羡看灯夜，曾见宫花拂面春。
李白,送殷淑三首,海水不可解，连江夜为潮。俄然浦屿阔，岸去酒船遥。惜别耐取醉，鸣榔且长谣。天明尔当去，应便有风飘。白鹭洲前月，天明送客回。青龙山后日，早出海云来。流水无情去，征帆逐吹开。相看不忍别，更进手中杯。痛饮龙筇下，灯青月复寒。醉歌惊白鹭，半夜起沙滩。
李朋,奉酬绵州中丞以江山小图远垂赐及兼寄诗,巴江与雪山，井邑共回环。图写丹青内，分明烟霭间。移君名郡兴，助我小斋闲。日想登临处，高踪不可攀。
李白,玉壶吟,烈士击玉壶，壮心惜暮年。三杯拂剑舞秋月，忽然高咏涕泗涟。凤凰初下紫泥诏，谒帝称觞登御筵。揄扬九重万乘主，谑浪赤墀青琐贤。朝天数换飞龙马，敕赐珊瑚白玉鞭。世人不识东方朔，大隐金门是谪仙。西施宜笑复宜颦，丑女效之徒累身。君王虽爱蛾眉好，无奈宫中妒杀人。
张祜,偶作,遍识青霄路上人，相逢只是语逡巡。可胜饮尽江南酒，岁月犹残李白身。
杜荀鹤,和友人见题山居水阁八韵,池阁初成眼豁开，眼前霁景属微才。试攀檐果猿先见，才把渔竿鹤即来。修竹已多犹可种，艳花虽少不劳栽。南昌一榻延徐孺，楚国千钟逼老莱。未称执鞭奔紫陌，惟宜策杖步苍苔。笼禽岂是摩霄翼，润木元非涧下材。鉴己每将天作镜，陶情常以海为杯。和君诗句吟声大，虫豸闻之谓蛰雷。
宋之问,冬夜寓直麟阁（一作王维诗）,直事披三省，重关闭七门。广庭怜雪净，深屋喜炉温。月幌花虚馥，风窗竹暗喧。东山白云意，兹夕寄琴尊。
刘禹锡,金陵五题·江令宅,南朝词臣北朝客，归来唯见秦淮碧。池台竹树三亩馀，至今人道江家宅。
张元宗,望终南山,红尘白日长安路，马足车轮不暂闲。唯有茂陵多病客，每来高处望南山。
白居易,春寝,何处春暄来，微和生血气。气熏肌骨畅，东窗一昏睡。是时正月晦，假日无公事。烂熳不能休，自午将及未。缅思少健日，甘寝常自恣。一从衰疾来，枕上无此味。
白居易,和元八侍御升平新居四绝句·高亭,亭脊太高君莫拆，东家留取当西山。好看落日斜衔处，一片春岚映半环。
吴融,夏夜有寄,月上簟如水，轩高帘在钩。竹声寒不夏，蛩思静先秋。偶得清宵兴，方知白日愁。所思何处远，斜汉欲低流。
长孙佐辅,山居,看书爱幽寂，结宇青冥间。飞泉引风听，古桂和云攀。地深草木稠，境静鱼鸟闲。阴气晚出谷，朝光先照山。有时独杖藜，入夜犹启关。星昏归鸟过，火出樵童还。神体自和适，不是离人寰。
李颀,湘夫人,九嶷日已暮，三湘云复愁。窅霭罗袂色，潺湲江水流。佳期来北渚，捐佩在芳洲。
韩愈,石鼓歌,张生手持石鼓文，劝我试作石鼓歌。少陵无人谪仙死，才薄将奈石鼓何。周纲陵迟四海沸，宣王愤起挥天戈。大开明堂受朝贺，诸侯剑佩鸣相磨。蒐于岐阳骋雄俊，万里禽兽皆遮罗。镌功勒成告万世，凿石作鼓隳嵯峨。从臣才艺咸第一，拣选撰刻留山阿。雨淋日炙野火燎，鬼物守护烦撝呵。公从何处得纸本，毫发尽备无差讹。辞严义密读难晓，字体不类隶与科。年深岂免有缺画，快剑斫断生蛟鼍。鸾翔凤翥众仙下，珊瑚碧树交枝柯。金绳铁索锁纽壮，古鼎跃水龙腾梭。陋儒编诗不收入，二雅褊迫无委蛇。孔子西行不到秦，掎摭星宿遗羲娥。嗟予好古生苦晚，对此涕泪双滂沱。忆昔初蒙博士征，其年始改称元和。故人从军在右辅，为我度量掘臼科。濯冠沐浴告祭酒，如此至宝存岂多。毡包席裹可立致，十鼓只载数骆驼。荐诸太庙比郜鼎，光价岂止百倍过。圣恩若许留太学，诸生讲解得切磋。观经鸿都尚填咽，坐见举国来奔波。剜苔剔藓露节角，安置妥帖平不颇。大厦深檐与盖覆，经历久远期无佗。中朝大官老于事，讵肯感激徒媕婀。牧童敲火牛砺角，谁复著手为摩挲。日销月铄就埋没，六年西顾空吟哦。羲之俗书趁姿媚，数纸尚可博白鹅。继周八代争战罢，无人收拾理则那。方今太平日无事，柄任儒术崇丘轲。安能以此上论列，愿借辨口如悬河。石鼓之歌止于此，呜呼吾意其蹉跎。
李白,捣衣篇,闺里佳人年十馀，颦蛾对影恨离居。忽逢江上春归燕，衔得云中尺素书。玉手开缄长叹息，狂夫犹戍交河北。万里交河水北流，愿为双燕泛中洲。君边云拥青丝骑，妾处苔生红粉楼。楼上春风日将歇，谁能揽镜看愁发。晓吹员管随落花，夜捣戎衣向明月。明月高高刻漏长，真珠帘箔掩兰堂。横垂宝幄同心结，半拂琼筵苏合香。琼筵宝幄连枝锦，灯烛荧荧照孤寝。有便凭将金剪刀，为君留下相思枕。摘尽庭兰不见君，红巾拭泪生氤氲，明年若更征边塞，愿作阳台一段云。
蒋防,藩臣恋魏阙,剖竹随皇命，分忧镇大藩。恩波怀魏阙，献纳望天阍。政奉南风顺，心依北极尊。梦魂通玉陛，动息寄朱轩。直以蒸黎念，思陈政化源。如何子牟意，今古道斯存。
孙元晏,晋·谢混,尚主当初偶未成，此时谁合更关情。可怜谢混风华在，千古翻传禁脔名。
沈佺期,少游荆湘因有是题,岘北焚蛟浦，巴东射雉田。岁时宜楚俗，耆旧在襄川。忆昨经过处，离今二十年。因君访生死，相识几人全。
朱庆馀,韩协律相送精舍读书四韵奉寄呈陆补阙,白鹤西山别，更看上去船。遥知寻寺路，应念宿江烟。到处无闲日，回期已隔年。何因陪夜坐，清论谏臣边。
王睿,竹,庭竹森疏玉质寒，色包葱碧尽琅玕。翠筠不乐湘娥泪，斑箨堪裁汉主冠。成韵含风已萧瑟，媚涟凝渌更檀栾。此君引凤为龙日，耸节稍云直上看。
钱起,经李蒙颍阳旧居,同心而早世，天道亦何论。独有山阳宅，平生永不谖。青溪引白鸟，流涕吊芳荪。蔓草入空室，丛篁深毁垣。旧游还在眼，神理更忘言。唯见东山月，人亡不去门。
无名氏,题焚经台,门径萧萧长绿苔，一回登此一徘徊。青牛谩说函关去，白马亲从印土来。确实是非凭烈焰，要分真伪筑高台。春风也解嫌狼藉，吹尽当年道教灰。
崔涯,侠士诗,太行岭上二尺雪，崔涯袖中三尺铁。一朝若遇有心人，出门便与妻儿别。
李咸用,题王处士山居,云木沈沈夏亦寒，此中幽隐几经年。无多别业供王税，大半生涯在钓船。蜀魄叫回芳草色，鹭鸶飞破夕阳烟。干戈猬起能高卧，只个逍遥是谪仙。
蒋防,望禁苑祥光,嘉瑞生天色，葱茏几效祥。树摇三殿侧，日映九城傍。仙雾今同色，卿云未可章。拱汾疑鼎气，临渭比荧光。岂并春风旧，俄同圣寿长。微臣时一望，短羽欲翱翔。
顾况,游子吟,故枥思疲马，故窠思迷禽。浮云蔽我乡，踯躅游子吟。游子悲久滞，浮云郁东岑。客堂无丝桐，落叶如秋霖。艰哉远游子，所以悲滞淫。一为浮云词，愤塞谁能禁。驰归百年内，唯愿展所钦。胡为不归欤，坐使年病侵。未老霜绕鬓，非狂火烧心。太行何难哉，北斗不可斟。夜静星河出，耿耿辰与参。佳人夐青天，尺素重于金。泬寥群动异，眇默诸境森。苔衣上闲阶，蟋蟀催寒砧。立身计几误，道险无容针。三年不还家，万里遗锦衾。梦魂无重阻，离忧罔古今。胡为不归欤，辜负匣中琴。腰下是何物，牵缠旷登寻。朝与名山期，夕宿楚水阴。楚水殊演漾，名山窅岖嶔。客从洞庭来，婉娈潇湘深。橘柚在南国，鸿雁遗秋音。下有碧草洲，上有青橘林。引烛窥洞穴，凌波睥天琛。蒲荷影参差，凫鹤雏淋涔。浩歌惜芳杜，散发轻华簪。胡为不归欤，泪下沾衣襟。鸢飞戾霄汉，蝼蚁制鳣鱏。赫赫大圣朝，日月光照临。圣主虽启迪，奇人分湮沈。层城登云韶，王府锵球琳。鹿鸣志丰草，况复虞人箴。
陈子昂,春台引,感阳春兮生碧草之油油。怀宇宙以伤远，登高台而写忧。迟美人兮不见，恐青岁之遂遒。从毕公以酣饮，寄林塘而一留。采芳荪于北渚，忆桂树于南州。何云木之美丽，而池馆之崇幽。星台秀士，月旦诸子。嘉青鸟之辰，迎火龙之始。挟宝书与瑶瑟，芳蕙华而兰靡。乃掩白蘋，藉绿芷。酒既醉，乐未已。击青钟，歌渌水。怨青春之萎绝，赠瑶台之旖旎。愿一见而道意，结众芳之绸缪。曷余情之荡漾，瞩青云以增愁。怅三山之飞鹤，忆海上之白鸥。重曰：群仙去兮青春颓，岁华歇兮黄鸟哀。富贵荣乐几时兮，朱宫碧堂生青苔，白云兮归来。
柳宗元,唐铙歌鼓吹曲十二篇·李靖灭吐谷浑西海上为吐谷浑第十,吐谷浑盛强，背西海以夸。岁侵扰我疆，退匿险且遐。帝谓神武师，往征靖皇家。烈烈旆其旗，熊虎杂龙蛇。王旅千万人，衔枚默无哗。束刃逾山徼，张翼纵漠沙。一举刈膻腥，尸骸积如麻。除恶务本根，况敢遗萌芽。洋洋西海水，威命穷天涯。系虏来王都，犒乐穷休嘉。登高望还师，竟野如春华。行者靡不归，亲戚讙要遮。凯旋献清庙，万国思无邪。
刘得仁,上姚谏议,高文与盛德，皆谓古无伦。圣代生才子，明庭有谏臣。已瞻龙衮近，渐向凤池新。却忆波涛郡，来时岛屿春。名因诗句大，家似布衣贫。曾暗投新轴，频闻奖滞身。照吟清夕月，送药紫霞人。终计依门馆，何疑不化鳞。
颜真卿,题杼山癸亭得暮字（亭，陆鸿渐所创）,杼山多幽绝，胜事盈跬步。前者虽登攀，淹留恨晨暮。及兹纡胜引，曾是美无度。欻构三癸亭，实为陆生故。高贤能创物，疏凿皆有趣。不越方丈间，居然云霄遇。巍峨倚修岫，旷望临古渡。左右苔石攒，低昂桂枝蠹。山僧狎猿狖，巢鸟来枳椇。俯视何楷台，傍瞻戴颙路。迟回未能下，夕照明村树。
李白,独坐敬亭山,众鸟高飞尽，孤云独去闲。相看两不厌，只有敬亭山。
李绅,过荆门,荆江水阔烟波转，荆门路绕山葱蒨。帆势侵云灭又明，山程背日昏还见。青青麦陇啼飞鸦，寂寞野径棠梨花。行行驱马万里远，渐入烟岚危栈赊。林中有鸟飞出谷，月上千岩一声哭。肠断思归不可闻，人言恨魄来巴蜀。我听此鸟祝我魂，魂死莫学声衔冤。纵为羽族莫栖息，直上青云呼帝阍。此时山月如衔镜，岩树参差互辉映。皎洁深看入涧泉，分明细见樵人径。阴森鬼庙当邮亭，鸡豚日宰闻膻腥。愚夫祸福自迷惑，魍魉凭何通百灵。月低山晓问行客，已酹椒浆拜荒陌。惆怅忠贞徒自持，谁祭山头望夫石。
李中,所思代人,巫峡云深湘水遥，更无消息梦空劳。梦回深夜不成寐，起立闲庭花月高。
李忱,重阳锡宴群臣,款塞旋征骑，和戎委庙贤。倾心方倚注，叶力共安边。
朱琳,开缄怨,夫婿边庭久，幽闺恨几重。玉琴知别日，金镜识愁容。懒寄云中服，慵开海上封。年年得衣惯，且试莫裁缝。
张籍,寄故人,静曲闲房病客居，蝉声满树槿花疏。故人只在蓝田县，强半年来未得书。
刘商,吊从甥,日晚河边访茕独，衰柳寒芜绕茅屋。儿童惊走报人来，孀妇开门一声哭。
许棠,宿同州厉评事旧业寄华下,从戎依远地，无日见家山。地近风沙处，城当甸服间。阻河通渭水，曲苑带秦关。待月登楼夜，何人相伴闲。
徐安贞,奉和喜雪应制,两宫斋祭近登临，雨雪纷纷天昼阴。只为经寒无瑞色，顿教正月满春林。蓬莱北上旌门暗，花萼南归马迹深。自有三农歌帝力，还将万庾答尧心。
徐铉,玉笥山留题,仙乡会应远，王事知何极。征传莫辞劳，玉峰聊一息。形骸已销散，心想都凝寂。真气自清虚，非关好松石。九仙皆积学，洞壑多遗迹。游子归去来，胡为但征役。
韦应物,郡内闲居,栖息绝尘侣，孱钝得自怡。腰悬竹使符，心与庐山缁。永日一酣寝，起坐兀无思。长廊独看雨，众药发幽姿。今夕已云罢，明晨复如斯。何事能为累，宠辱岂要辞。
韩愈,苦寒歌,黄昏苦寒歌，夜半不能休。岂不有阳春，节岁聿其周，君何爱重裘。兼味养大贤，冰食葛制神所怜。填窗塞户慎勿出，暄风暖景明年日。
朱景玄,四望亭,高亭群峰首，四面俯晴川。每见晨光晓，阶前万井烟。
白居易,谢杨东川寄衣服,年年衰老交游少，处处萧条书信稀。唯有巢兄不相忘，春茶未断寄秋衣。
李白,胡无人,严风吹霜海草凋，筋干精坚胡马骄。汉家战士三十万，将军兼领霍嫖姚。流星白羽腰间插，剑花秋莲光出匣。天兵照雪下玉关，虏箭如沙射金甲。云龙风虎尽交回，太白入月敌可摧。敌可摧，旄头灭，履胡之肠涉胡血。悬胡青天上，埋胡紫塞傍。胡无人，汉道昌。
杜甫,玉华宫,溪回松风长，苍鼠窜古瓦。不知何王殿，遗构绝壁下。阴房鬼火青，坏道哀湍泻。万籁真笙竽，秋色正萧洒。美人为黄土，况乃粉黛假。当时侍金舆，故物独石马。忧来藉草坐，浩歌泪盈把。冉冉征途间，谁是长年者。
雍陶,经杜甫旧宅,浣花溪里花多处，为忆先生在蜀时。万古只应留旧宅，千金无复换新诗。沙崩水槛鸥飞尽，树压村桥马过迟。山月不知人事变，夜来江上与谁期。
顾况,悲歌三（以下三首，一本合为一首，题作《远思曲》）,新系青丝百尺绳，心在君家辘轳上。我心皎洁君不知，辘轳一转一惆怅。
刘长卿,扬州雨中张十宅观妓（一作张谓诗）,夜色带春烟，灯花拂更燃。残妆添石黛，艳舞落金钿。掩笑频欹扇，迎歌乍动弦。不知巫峡雨，何事海西边。
羊士谔,泛舟入后溪（后一首一作于鹄诗）,东风朝日破轻岚，仙棹初移酒未酣。玉笛闲吹折杨柳，春风无事傍鱼潭。雨馀芳草净沙尘，水绿滩平一带春。唯有啼鹃似留客，桃花深处更无人。
王建,留别张广文,谢恩新入凤凰城，乱定相逢合眼明。千万求方好将息，杏花寒食的同行。
王维,渭城曲（一作送元二使安西）,渭城朝雨浥轻尘，客舍青青杨柳春。劝君更尽一杯酒，西出阳关无故人。
崔峒,润州送师弟自江夏往台州,远客乘流去，孤帆向夜开。春风江上使，前日汉阳来。别路犹千里，离心重一杯。剡溪木未落，羡尔过天台。
齐己,怀巴陵,垂白堪思大乱前，薄游曾驻洞庭边。寻僧古寺沿沙岸，倚杖残阳落水天。兰蕊蔫菸骚客庙，烟波晴阔钓师船。此时欲买君山住，懒就商人乞个钱。
白居易,禁中晓卧，因怀王起居,迟迟禁漏尽，悄悄暝鸦喧。夜雨槐花落，微凉卧北轩。曙灯残未灭，风帘闲自翻。每一得静境，思与故人言。
权德舆,和九日从杨氏姊游,秋光风露天，令节庆初筵。易象家人吉，闺门女士贤。招邀菊酒会，属和柳花篇。今日同心赏，全胜落帽年。
王贞白,长安道,晓鼓人已行，暮鼓人未息。梯航万国来，争先贡金帛。不问贤与愚，但论官与职。如何贫书生，只献安边策。
贾岛,巴兴作,三年未省闻鸿叫，九月何曾见草枯。寒暑气均思白社，星辰位正忆皇都。苏卿持节终还汉，葛相行师自渡泸。乡味朔山林果别，北归期挂海帆孤。
权德舆,玉山岭上作,悠悠驱匹马，征路上连冈。晚翠深云窦，寒苔净石梁。荻花偏似雪，枫叶不禁霜。愁见前程远，空郊下夕阳。
贾岛,访李甘原居,原西居处静，门对曲江开。石缝衔枯草，查根上净苔。翠微泉夜落，紫阁鸟时来。仍忆寻淇岸，同行采蕨回。
李绅,庆云见,礼成中岳陈金册，祥报卿云冠玉峰。轻未透林疑待凤，细非行雨讵从龙。卷风变彩霏微薄，照日笼光映隐重。还入九霄成沆瀣，夕岚生处鹤归松。
贯休,夜夜曲,蟪蛄切切风骚骚，芙蓉喷香蟾蜍高。孤灯耿耿征妇劳，更深扑落金错刀。
李中,吉水寄阎侍御（时公调官瀑川）,何处怀君切，令人欲白头。偶寻花外寺，独立水边楼。不得论休戚，何因校献酬。吟馀兴难尽，风笛起渔舟。
座客,嘲周颛,龙津掉尾十年劳，声价当时斗月高。惟有红妆回舞手，似持霜刀向猿猱。
元稹,遣兴十首,始见梨花房，坐对梨花白。行看梨叶青，已复梨叶赤。严霜九月半，危蒂几时客。况有高高原，秋风四来迫。莫厌夏日长，莫愁冬日短。欲识短复长，君看寒又暖。城中百万家，冤哀杂丝管。草没奉诚园，轩车昔曾满。孤竹迸荒园，误与蓬麻列。久拥萧萧风，空长高高节。严霜荡群秽，蓬断麻亦折。独立转亭亭，心期凤凰别。艳艳翦红英，团团削翠茎。托根在褊浅，因依泥滓生。中有合欢蕊，池枯难遽呈。凉宵露华重，低徊当月明。晚荷犹展卷，早蝉遽萧嘹。露叶行已重，况乃江风摇。炎夏火再伏，清商暗回飙。寄言抱志士，日月东西跳。买马买锯牙，买犊买破车。养禽当养鹘，种树先种花。人生负俊健，天意与光华。莫学蚯蚓辈，食泥近土涯。爱直莫爱夸，爱疾莫爱斜。爱谟莫爱诈，爱施莫爱奢。择才不求备，任物不过涯。用人如用己，理国如理家。z8々刀刃光，弯弯弓面张。入水斩犀兕，上山椎虎狼。里中无老少，唤作癫儿郎。一日风云会，横行归故乡。团团规内星，未必明如月。托迹近北辰，周天无沦没。老人在南极，地远光不发。见则寿圣明，愿照高高阙。河清谅嘉瑞，吾帝真圣人。时哉不我梦，此时为废民。光阴本跳踯，功业劳苦辛。一到江陵郡，三年成去尘。
韩愈,广宣上人频见过,三百六旬长扰扰，不冲风雨即尘埃。久惭朝士无裨补，空愧高僧数往来。学道穷年何所得，吟诗竟日未能回。天寒古寺游人少，红叶窗前有几堆。
王勔,晦日宴高氏林亭同用华字,上序披林馆，中京视物华。竹窗低露叶，梅径起风花。景落春台雾，池侵旧渚沙。绮筵歌吹晚，暮雨泛香车。
姚合,和王郎中召看牡丹,葩叠萼相重，烧栏复照空。妍姿朝景里，醉艳晚烟中。乍怪霞临砌，还疑烛出笼。绕行惊地赤，移坐觉衣红。殷丽开繁朵，香浓发几丛。裁绡样岂似，染茜色宁同。嫩畏人看损，鲜愁日炙融。婵娟涵宿露，烂熳抵春风。纵赏襟情合，闲吟景思通。客来归尽懒，莺恋语无穷。万物珍那比，千金买不充。如今难更有，纵有在仙宫。
温庭筠,奉天西佛寺,忆昔狂童犯顺年，玉虬闲暇出甘泉。宗臣欲舞千钧剑，追骑犹观七宝鞭。星背紫垣终扫地，日归黄道却当天。至今南顿诸耆旧，犹指榛芜作弄田。
元稹,酬卢秘书,偶有冲天气，都无处世才。未容荣路稳，先踏祸机开。分久沉荆掾，惭经厕柏台。理推愁易惑，乡思病难裁。夜伴吴牛喘，春惊朔雁回。北人肠断送，西日眼穿颓。唯望魂归去，那知诏下来。涸鱼千丈水，僵燕一声雷。幽匣提清镜，衰颜拂故埃。梦云期紫阁，厌雨别黄梅。亲戚迎时到，班行见处陪。文工犹畏忌，朝士绝嫌猜。新识蓬山杰，深交翰苑材。连投珠作贯，独和玉成堆。剧敌徒相轧，羸师亦自媒。磨砻刮骨刃，翻掷委心灰。恐被神明哭，忧为造化灾。私调破叶箭，定饮搴旗杯。金宝潜砂砾，芝兰似草莱。凭君毫发鉴，莫遣翳莓苔。
陆龟蒙,开元杂题七首·绣岭宫,绣岭花残翠倚空，碧窗瑶砌旧行宫。闲乘小驷浓阴下，时举金鞭半袖风。
白居易,送李校书趁寒食归义兴山居,大见腾腾诗酒客，不忧生计似君稀。到舍将何作寒食，满船唯载树阴归。
吴筠,缑山庙,朝吾自嵩山，驱驾遵洛汭。逶迟轘辕侧，仰望缑山际。王子谢时人，笙歌此宾帝。仙材夙所禀，宝位焉足系。为迫丹霄期，阙流苍生惠。高踪邈千载，遗庙今一诣。肃肃生风云，森森列松桂。大君弘至道，层构何壮丽。稽首环金坛，焚香陟瑶砌。伊余超浮俗，尘虑久已闭。况复清夙心，萧然叶真契。
胡曾,咏史诗·汉中,荆棘苍苍汉水湄，将坛烟草覆馀基。适来投石空江上，犹似龙颜纳谏时。
李洞,寄窦禅山薛秀才,窦岭吟招隐，新诗满集贤。白衫春絮暖，红纸夏云鲜。琴缠江丝细，棋分海石圆。因知醉公子，虚写世人传。
顾况,题明霞台,野人本自不求名，欲向山中过一生。莫嫌憔悴无知己，别有烟霞似弟兄。
王维,过感化寺昙兴上人山院（与裴迪同作）,暮持筇竹杖，相待虎谿头。催客闻山响，归房逐水流。野花丛发好，谷鸟一声幽。夜坐空林寂，松风直似秋。
李白,悲歌行,悲来乎，悲来乎。主人有酒且莫斟，听我一曲悲来吟。悲来不吟还不笑，天下无人知我心。君有数斗酒，我有三尺琴。琴鸣酒乐两相得，一杯不啻千钧金。悲来乎，悲来乎。天虽长，地虽久，金玉满堂应不守。富贵百年能几何，死生一度人皆有。孤猿坐啼坟上月，且须一尽杯中酒。悲来乎，悲来乎。凤凰不至河无图，微子去之箕子奴。汉帝不忆李将军，楚王放却屈大夫。悲来乎，悲来乎。秦家李斯早追悔，虚名拨向身之外。范子何曾爱五湖，功成名遂身自退。剑是一夫用，书能知姓名。惠施不肯干万乘，卜式未必穷一经。还须黑头取方伯，莫谩白首为儒生。
李涉,牧童词,朝牧牛，牧牛下江曲。夜牧牛，牧牛度村谷。荷蓑出林春雨细，芦管卧吹莎草绿。乱插蓬蒿箭满腰，不怕猛虎欺黄犊。
陈羽,湘君祠（一作湘妃怨）,二妃怨处云沉沉，二妃哭处湘水深。商人酒滴庙前草，萧索风生斑竹林。
聂夷中,空城雀（一作孟郊诗）,一雀入官仓，所食能损几。所虑往复频，官仓乃害尔。鱼网不在天，鸟网不在水。饮啄要自然，何必空城里。
杜甫,送魏二十四司直充岭南掌选崔郎中判官兼寄韦韶州,选曹分五岭，使者历三湘。才美膺推荐，君行佐纪纲。佳声斯共远，雅节在周防。明白山涛鉴，嫌疑陆贾装。故人湖外少，春日岭南长。凭报韶州牧，新诗昨寄将。
释彪,宝琴,吾有一宝琴，价重双南金。刻作龙凤象，弹为山水音。星从徽里发，风来弦上吟。钟期不可遇，谁辨曲中心。
韦庄,黄藤山下闻猿,黄藤山下驻归程，一夜号猿吊旅情。入耳便能生百恨，断肠何必待三声。穿云宿处人难见，望月啼时兔正明。好笑五陵年少客，壮心无事也沾缨。
元稹,韦氏馆与周隐客、杜归和泛舟,天色低澹澹，池光漫油油。轻舟闲缴绕，不远池上楼。时物欣外奖，真元随内修。神恬津藏满，气委支节柔。众处岂自异，旷怀谁我俦。风车笼野马，八荒安足游。开颜陆浑杜，握手灵都周。持君宝珠赠，顶戴头上头。
钱起,裴仆射东亭,凤扆任匡济，云溪难退还。致君超列辟，得道在荣班。朱戟缭垣下，高斋芳树间。隔花开远水，废卷爱晴山。晚沐值清兴，知音同解颜。藉兰开赐酒，留客下重关。仙犬逐人静，朝车映竹闲。则知真隐逸，未必谢区寰。轩后三朝顾，赤松何足攀。
NA,郊庙歌辞·享太庙乐章·肃和,大哉至德，允兹明圣。格于上下，聿遵诚敬。嘉乐斯登，鸣球以咏。神其降止，式隆景命。
白居易,东园玩菊,少年昨已去，芳岁今又阑。如何寂寞意，复此荒凉园。园中独立久，日澹风露寒。秋蔬尽芜没，好树亦凋残。唯有数丛菊，新开篱落间。携觞聊就酌，为尔一留连。忆我少小日，易为兴所牵。见酒无时节，未饮已欣然。近从年长来，渐觉取乐难。常恐更衰老，强饮亦无欢。顾谓尔菊花，后时何独鲜。诚知不为我，借尔暂开颜。
苏颋,饯潞州陆长史再守汾州,河尹政成期，为汾昔所推。不荣三入地，还美再临时。拥传云初合，闻莺日正迟。道傍多出饯，别有吏民思。
朱景玄,和崔使君临发不得观积雪,贫居稍与池塘近，旬日轩车不降来。一树琼花空有待，晓风看落满青苔。
长孙无忌,灞桥待李将军,飒飒风叶下，遥遥烟景曛。霸陵无醉尉，谁滞李将军。
白居易,司马宅,雨径绿芜合，霜园红叶多。萧条司马宅，门巷无人过。唯对大江水，秋风朝夕波。
刘商,送刘寰北归,南巢登望县城孤，半是青山半是湖。知尔素多山水兴，此回归去更来无。
李峤,奉和九月九日登慈恩寺浮图应制,瑞塔千寻起，仙舆九日来。萸房陈宝席，菊蕊散花台。御气鹏霄近，升高凤野开。天歌将梵乐，空里共裴回。
方干,赠天台叶尊师,莫见平明离少室，须知薄暮入天台。常时爱缩山川去，有夜自携星月来。灵药不知何代得，古松应是长年栽。先生暗笑看棋者，半局棋边白发催。
郎士元,闻吹杨叶者二首,妙吹杨叶动悲笳，胡马迎风起恨赊。若是雁门寒月夜，此时应卷尽惊沙。天生一艺更无伦，寥亮幽音妙入神。吹向别离攀折处，当应合有断肠人。
曹松,哭李频员外（时在建川）,出麾临建水，下世在公堂。苦集休开箧，清资罢转郎。瘴中无子奠，岭外一妻孀。定是浮香骨，东归就故乡。
王维,别綦毋潜,端笏明光宫，历稔朝云陛。诏刊延阁书，高议平津邸。适意偶轻人，虚心削繁礼。盛得江左风，弥工建安体。高张多绝弦，截河有清济。严冬爽群木，伊洛方清泚。渭水冰下流，潼关雪中启。荷蓧几时还，尘缨待君洗。
王维,韦给事山居,幽寻得此地，讵有一人曾。大壑随阶转，群山入户登。庖厨出深竹，印绶隔垂藤。即事辞轩冕，谁云病未能。
NA,黄涅槃谶,先打南，后打北，留取清源作佛国。
韩翃,送刘侍御赴令公行营,东城跃紫骝，西路大刀头。上客刘公干，元戎郭细侯。一军偏许国，百战又防秋。请问萧关道，胡尘早晚收。
喻凫,早秋寺居酬张侍御六韵见寄,六十上清冥，晓缄东越藤。山光紫衣陟，寺影白云凝。湿叶起寒鸟，深林惊古僧。微风窗静展，细雨阁吟登。清韵岳磬远，佳音湖水澄。却思前所献，何以豸冠称。
李群玉,金塘路中,山连楚越复吴秦，蓬梗何年是住身。黄叶黄花古城路，秋风秋雨别家人。冰霜想度商於冻，桂玉愁居帝里贫。十口系心抛不得，每回回首即长颦。
徐夤,潘丞相旧宅,绿树垂枝荫四邻，春风还似旧时春。年年燕是雕梁主，处处花随落月尘。七贵竟为长逝客，五侯寻作不归人。秋槐影薄蝉声尽，休谓龙门待化鳞。
陆龟蒙,严光钓台,片帆竿外揖清风，石立云孤万古中。不是狂奴为故态，仲华争得黑头公。
杜荀鹤,寄同人,尽与贫为患，唯余即不然。四方无静处，百口度荒年。白发生闲事，新诗出数联。时情竟如此，不免却归田。
滕白,题文川村居,种茶岩接红霞坞，灌稻泉生白石根。皤腹老翁眉似雪，海棠花下戏儿孙。
唐求,送僧讲罢归山,休将如意辩真空，吹尽天花任晓风。共看玉蟾三皎洁，独悬金锡一玲珑。岩间松桂秋烟白，江上楼台晚日红。依旧曹溪念经处，野泉声在草堂东。
岑参,登嘉州凌云寺作,寺出飞鸟外，青峰戴朱楼。搏壁跻半空，喜得登上头。始知宇宙阔，下看三江流。天晴见峨眉，如向波上浮。迥旷烟景豁，阴森棕楠稠。愿割区中缘，永从尘外游。回风吹虎穴，片雨当龙湫。僧房云濛濛，夏月寒飕飕。回合俯近郭，寥落见远舟。胜概无端倪，天宫可淹留。一官讵足道，欲去令人愁。
皮日休,太湖诗·晓次神景宫,夜半幽梦中，扁舟似凫跃。晓来到何许，俄倚包山脚。三百六十丈，攒空利如削。遐瞻但徙倚，欲上先矍铄。浓露湿莎裳，浅泉渐草屩。行行未一里，节境转寂寞。静径侵泬寥，仙扉傍岩崿。松声正凊绝，海日方照灼。欻临幽虚天，万想皆摆落。坛灵有芝菌，殿圣无鸟雀。琼帏自回旋，锦旌空粲错。鼎气为龙虎，香烟混丹雘。凝看出次云，默听语时鹤。绿书不可注，云笈应无钥。晴来鸟思喜，崦里花光弱。天籁如击琴，泉声似摐铎。清斋洞前院，敢负玄科约。空中悉羽章，地上皆灵药。金醴可酣畅，玉豉堪咀嚼。存心服燕胎，叩齿读龙蹻。福地七十二，兹焉永堪托。在兽乏虎貙，于虫不毒蠚。尝闻择骨录，仙志非可作。绿肠既朱髓，青肝复紫络。伊余乏此相，天与形貌恶。每嗟原宪瘇，常苦齐侯疟。终然合委顿，刚亦慕寥廓。三茅亦常住，竟与珪组薄。欲问包山神，来赊少岩壑。
张九龄,奉和圣制经孔子旧宅,孔门太山下，不见登封时。徒有先王法，今为明主思。恩加万乘幸，礼致一牢祠。旧宅千年外，光华空在兹。
顾况,杜秀才画立走水牛歌,昆仑儿，骑白象，时时锁著师子项。奚奴跨马不搭鞍，立走水牛惊汉官。江村小儿好夸骋，脚踏牛头上牛领。浅草平田攃过时，大虫著钝几落井。杜生知我恋沧洲，画作一障张床头。八十老婆拍手笑，妒他织女嫁牵牛。
皮日休,太湖诗·包山祠,白云最深处，像设盈岩堂。村祭足茗粣，水奠多桃浆。箘uM突古砌，薜荔绷颓墙。炉灰寂不然，风送杉桂香。积雨晦州里，流波漂稻粱。恭惟大司谏，悯此如发狂。命予传明祷，祗事实不遑。一奠若肸蚃，再祝如激扬。出庙未半日，隔云逢澹光。gf々雨点少，渐收羽林枪。忽然山家犬，起吠白日傍。公心与神志，相向如玄黄。我愿作一疏，奏之于穹苍。留神千万祀，永福吴封疆。
罗邺,冬日寄献庾员外,曾谒仙宫最上仙，西风许醉桂花前。争欢酒蚁浮金爵，从听歌尘扑翠蝉。秋霁卷帘凝锦席，夜阑吹笛称江天。却思紫陌觥筹地，兔缺乌沈欲半年。
韩愈,郓州谿堂诗,帝奠九廛，有叶有年。有荒不条，河岱之间。及我宪考，一收正之。视邦选侯，以公来尸。公来尸之，人始未信。公不饮食，以训以徇。孰饥无食，孰呻孰叹。孰冤不问，不得分愿。孰为邦蟊，节根之螟。羊很狼贪，以口覆城。吹之喣之，摩手拊之。箴之石之，膊而磔之。凡公四封，既富以强。谓公吾父，孰违公令。可以师征，不宁守邦。公作谿堂。播播流水。浅有蒲莲，深有葭苇。公以宾燕，其鼓骇骇。公燕谿堂，宾校醉饱。流有跳鱼，岸有集鸟。既歌以舞，其鼓考考。公在谿堂，公御琴瑟。公暨宾赞，稽经诹律。施用不差，人用不屈。谿有蘋苽，有龟有鱼。公在中流，右诗左书。无我斁遗，此邦是庥。
NA,王承检掘得墓铭,车道之北，邽山之阳。深深葬玉，郁郁埋香。刻斯贞石，焕乎遗芳。地变陵谷，嶮列城隍。乾德丙年，坏者合郎。
张祎,题击瓯楼,驻旌元帅遗风在，击缶高人逸兴酣。水转巴文清溜急，山连蒙岫翠光涵。
李频,太和公主还宫,天骄发使犯边尘，汉将推功遂夺亲。离乱应无初去貌，死生难有却回身。禁花半老曾攀树，宫女多非旧识人。重上凤楼追故事，几多愁思向青春。
曹唐,织女怀牵牛,北斗佳人双泪流，眼穿肠断为牵牛。封题锦字凝新恨，抛掷金梭织旧愁。桂树三春烟漠漠，银河一水夜悠悠。欲将心向仙郎说，借问榆花早晚秋。
张乔,思宜春寄友人,胜游虽隔年，魂梦亦依然。瀑水喧秋思，孤灯动夜船。断虹全岭雨，斜月半溪烟。旧日吟诗侣，何人更不眠。
罗隐,帘二首,叠影重纹映画堂，玉钩银烛共荧煌。会应得见神仙在，休下真珠十二行。翡翠佳名世共稀，玉堂高下巧相宜。殷勤为嘱纤纤手，卷上银钩莫放垂。
于鹄,送宫人入道归山,十岁吹箫入汉宫，看修水殿种芙蓉。自伤白发辞金屋，许著黄衣向玉峰。解语老猿开晓户，学飞雏鹤落高松。定知别后宫中伴，应听缑山半夜钟。
罗隐,甘露寺看雪上周相公,筛寒洒白乱溟濛，祷请功兼造化功。光薄乍迷京口月，影交初转海门风。细黏谢客衣裾上，轻堕梁王酒醆中。一种为祥君看取，半禳灾沴半年丰。
张祜,乌夜啼,忽忽南飞返，危丝共怨凄。暗霜移树宿，残夜绕枝啼。咽绝声重叙，愔淫思乍迷。不妨还报喜，误使玉颜低。
皎然,酬秦山人出山见呈,手携酒榼共书帏，回语长松我即归。若是出山机已息，岭云何事背君飞。
张乔,题终南山白鹤观,上彻炼丹峰，求玄意未穷。古坛青草合，往事白云空。仙境日月外，帝乡烟雾中。人间足烦暑，欲去恋松风。
陈陶,胡无人行,十万羽林儿，临洮破郅支。杀添胡地骨，降足汉营旗。塞阔牛羊散，兵休帐幕移。空流陇头水，呜咽向人悲。
戴叔伦,相和歌辞·昭君词,汉宫若远近，路在沙塞上。到死不得归，何人共南望。
李频,嵩山夜还,家住东皋去，好采旧山薇。自省游泉石，何曾不夜归。
司空图,酬张芬赦后见寄（一作司空曙诗）,紫凤朝衔五色书，阳春忽布网罗除。已将心变寒灰后，岂料光生腐草馀。建水风烟收客泪，杜陵花烛梦郊居。劳君故有诗相赠，欲报琼瑶愧不如。
骆宾王,叙寄员半千,薄宦三河道，自负十馀年。不应惊若厉，只为直如弦。坐历山川险，吁嗟陵谷迁。长吟空抱膝，短翮讵冲天。魂归沧海上，望断白云前。钓名劳拾紫，隐迹自谈玄。不学多能圣，徒思鸿宝仙。斯志良难已，此道岂徒然。嗟为刀笔吏，耻从绳墨牵。岐路情虽狎，人伦地本偏。长揖谢时事，独往访林泉。寄言二三子，生死不来旋。
李咸用,春日题陈正字林亭,周回胜异似仙乡，稍减愁人日月长。幕绕虚檐高岫色，镜临危槛小池光。丝垂杨柳当风软，玉折含桃倚径香。南北近来多少事，数声横笛怨斜阳。
白居易,以诗代书，酬慕巢尚书见寄,书意诗情不偶然，苦云梦想在林泉。愿为愚谷烟霞侣，思结空门香火缘。每愧尚书情眷眷，自怜居士病绵绵。不知待得心期否，老校于君六七年。
张九龄,叙怀二首,弱岁读群史，抗迹追古人。被褐有怀玉，佩印从负薪。志合岂兄弟，道行无贱贫。孤根亦何赖，感激此为邻。晚节从卑秩，岐路良非一。既闻持两端，复见挟三术。木瓜诚有报，玉楮论无实。已矣直躬者，平生壮图失。去去勿重陈，归来茹芝朮。
宋之问,高山引,攀云窈窕兮上跻悬峰，长路浩浩兮此去何从。水一曲兮肠一曲，山一重兮悲一重。松槚邈已远，友于何日逢。况满室兮童稚，攒众虑于心胸。天高难诉兮远负明德，却望咸京兮挥涕龙钟。
沈佺期,和杜麟台元志春情,嘉树满中园，氛氲罗秀色。不见仙山云，倚琴空太息。沉思若在梦，缄怨似无忆。青春坐南移，白日忽西匿。蛾眉返清镜，闺中不相识。
许棠,寄庐山贾处士,时泰亦高眠，人皆谓不然。穷经休望辟，饵术止期仙。彭蠡波涵月，炉峰雪照天。常闻风雨夜，到晓在渔船。
薛能,关中秋夕,簟湿秋庭岳在烟，露光明滑竹苍然。何人意绪还相似，鹤宿松枝月半天。
郑谷,永日有怀,能消永日是摴蒱，坑堑由来似宦途。两掷未终楗橛内，座中何惜为呼卢。
温庭筠,惜春词,百舌问花花不语，低回似恨横塘雨。蜂争粉蕊蝶分香，不似垂杨惜金缕。愿君留得长妖韶，莫逐东风还荡摇。秦女含嚬向烟月，愁红带露空迢迢。
贾岛,宿成湘林下,相访夕阳时，千株木未衰。石泉流出谷，山雨滴栖鸱。漏向灯听数，酒因客寝迟。今宵不尽兴，更有月明期。
张乔,题诠律师院,院凉松雨声，相对有山情。未许谿边老，犹思岳顶行。纱灯留火细，石井灌瓶清。欲问吾师外，何人得此生。
刘长卿,喜李翰自越至,南浮沧海上，万里到吴台。久别长相忆，孤舟何处来。春风催客醉，江月向人开。羡尔无羁束，沙鸥独不猜。
宋之问,称心寺,步陟招提宫，北极山海观。千岩递萦绕，万壑殊悠漫。乔木转夕阳，文轩划清涣。泄云多表里，惊潮每昏旦。问予金门客，何事沧洲畔。谬以三署资，来刺百城半。人隐尚未弭，岁华岂兼玩。东山桂枝芳，明发坐盈叹。
秦韬玉,采茶歌（一作紫笋茶歌）,天柱香芽露香发，烂研瑟瑟穿荻篾。太守怜才寄野人，山童碾破团团月。倚云便酌泉声煮，兽炭潜然虬珠吐。看著晴天早日明，鼎中飒飒筛风雨。老翠看尘下才熟，搅时绕箸天云绿，耽书病酒两多情，坐对闽瓯睡先足。洗我胸中幽思清，鬼神应愁歌欲成。
李世民,饯中书侍郎来济,暧暧去尘昏灞岸，飞飞轻盖指河梁。云峰衣结千重叶，雪岫花开几树妆。深悲黄鹤孤舟远，独叹青山别路长。聊将分袂沾巾泪，还用持添离席觞。
姚合,赠丘郎中,绕篱栽杏种黄精，晓侍炉烟暮出城。万事将身求总易，学君难得是长生。
孟浩然,夏日与崔二十一同集卫明府宅（一作宴卫明府宅遇北使）,言避一时暑，池亭五月开。喜逢金马客，同饮玉人杯。舞鹤乘轩至，游鱼拥钓来。座中殊未起，箫管莫相催。
元稹,和裴校书鹭鸶飞,鹭鸶鹭鸶何遽飞，鸦惊雀噪难久依。清江见底草堂在，一点白光终不归。
罗隐,魏博罗令公附卷有回,寒门虽得在诸宗，栖北巢南恨不同。马上固惭消髀肉，幄中由羡愈头风。蹉跎岁月心仍切，迢递江山梦未通。深荷吾宗有知己，好将刀笔为英雄。
章孝标,骆谷行,扪云袅栈入青冥，鞿马铃骡傍日星。仰踏剑棱梯万仞，下缘冰岫杳千寻。山花织锦时聊看，涧水弹琴不暇听。若比争名求利处，寻思此路却安宁。
宋之问,龙门应制,宿雨霁氛埃，流云度城阙。河堤柳新翠，苑树花先发。洛阳花柳此时浓，山水楼台映几重。群公拂雾朝翔凤，天子乘春幸凿龙。凿龙近出王城外，羽从琳琅拥轩盖。云罕才临御水桥，天衣已入香山会。山壁崭岩断复连，清流澄澈俯伊川。雁塔遥遥绿波上，星龛奕奕翠微边。层峦旧长千寻木，远壑初飞百丈泉，彩仗蜺旌绕香阁。下辇登高望河洛。东城宫阙拟昭回，南阳沟塍殊绮错。林下天香七宝台，山中春酒万年杯，微风一起祥花落，仙乐初鸣瑞鸟来。鸟来花落纷无已，称觞献寿烟霞里。歌舞淹留景欲斜，石关犹驻五云车。鸟旗翼翼留芳草，龙骑駸駸映晚花。千乘万骑銮舆出，水静山空严警跸。郊外喧喧引看人，倾都南望属车尘。嚣声引飏闻黄道，佳气周回入紫宸。先王定鼎山河固，宝命乘周万物新。吾皇不事瑶池乐，时雨来观农扈春。
元结,潓阳亭作,问吾常宴息，泉上何处好。独有潓阳亭，令人可终老。前轩临潓泉，凭几漱清流。外物自相扰，渊渊还复休。有时出东户，更欲檐下坐。非我意不行，石渠能留我。峰石若鳞次，欹垂复旋回。为我引潓泉，泠泠檐下来。天寒宜泉温，泉寒宜天暑。谁到潓阳亭，其心肯思去。
李贺,江楼曲,楼前流水江陵道，鲤鱼风起芙蓉老。晓钗催鬓语南风，抽帆归来一日功。鼍吟浦口飞梅雨，竿头酒旗换青苎。萧骚浪白云差池，黄粉油衫寄郎主。新槽酒声苦无力，南湖一顷菱花白。眼前便有千里愁，小玉开屏见山色。
李白,登峨眉山,蜀国多仙山，峨眉邈难匹。周流试登览，绝怪安可息。青冥倚天开，彩错疑画出。泠然紫霞赏，果得锦囊术。云间吟琼箫，石上弄宝瑟。平生有微尚，欢笑自此毕。烟容如在颜，尘累忽相失。倘逢骑羊子，携手凌白日。
胡宿,寄昭潭王中立,高弦一弄武陵深，六幕天空万里心。吴苑歌骊成久别，楚峰回雁好归音。十千美酒花期隔，三百枯棋弈思沈。莫上孤城频送目，浮云西北是家林。
王建,酬赵侍御,年少同为邺下游，闲寻野寺醉登楼。别来衣马从胜旧，争向边尘满白头。
NA,郊庙歌辞·五郊乐章·送神,春末冬暮，徂夏杪秋。土王四月，时季一周。黍稷已享，笾豆宜收。送神有乐，神其赐休。
温庭筠,晚坐寄友人,九枝灯在琐窗空，希逸无聊恨不同。晓梦未离金夹膝，早寒先到石屏风。遗簪可惜三秋白，蜡烛犹残一寸红。应卷鰕帘看皓齿，镜中惆怅见梧桐。
吴筠,高士咏·庞德公,庞公栖鹿门，绝迹远城市。超然风尘外，自得丘壑美。耕凿勤厥躬，耘锄课妻子。保兹永无患，轩冕何足纪。
朱庆馀,吴兴新堤,春堤一望思无涯，树势还同水势斜。深映菰蒲三十里，晴分功利几千家。谋成既不劳人力，境远偏宜隔浪花。若与青山长作固，汀洲肯恨柳丝遮。
白居易,新小滩,石浅沙平流水寒，水边斜插一渔竿。江南客见生乡思，道似严陵七里滩。
NA,谏院台省语,遗补相惜，御史相憎，郎官相轻。
NA,郊庙歌辞·禅社首乐章·福和,穆穆天子，告成岱宗。大裘如濡，执珽有颙。乐以平志，礼以和容。上帝临我，云胡肃邕。
吴融,途中阻风,洛阳寒食苦多风，扫荡春华一半空。莫道芳蹊尽成实，野花犹有未开丛。
白居易,元家花,今日元家宅，樱桃发几枝。稀稠与颜色，一似去年时。失却东园主，春风可得知。
白居易,新制绫袄成，感而有咏,水波文袄造新成，绫软绵匀温复轻。晨兴好拥向阳坐，晚出宜披蹋雪行。鹤氅毳疏无实事，木棉花冷得虚名。宴安往往欢侵夜，卧稳昏昏睡到明。百姓多寒无可救，一身独暖亦何情。心中为念农桑苦，耳里如闻饥冻声。争得大裘长万丈，与君都盖洛阳城。
韦应物,答释子良史送酒瓢,此瓢今已到，山瓢知已空。且饮寒塘水，遥将回也同。
皎然,买药歌送杨山人,华阴少年何所希，欲饵丹砂化骨飞。江南药少淮南有，暂别胥门上京口。京口斜通江水流，斐回应上青山头。夜惊潮没鸬鹚堰，朝看日出芙蓉楼。摇荡春风乱帆影，片云无数是扬州。扬州喧喧卖药市，浮俗无由识仙子。河间姹女直千金，紫阳夫人服不死。吾于此道复何如，昨朝新得蓬莱书。
于敖,闻莺,玉绳河汉晓纵横，万籁潜收莺独鸣。能将百啭清心骨，宁止闲窗梦不成。
权德舆,送薛十九丈授将作主簿，分司东都，赋得春草,芊芊远郊外，杳杳春岩曲。愁处映微波，望中连净绿。日暮藉离觞，折芳心断续。
齐己,江上望远山寄郑谷郎中（公时退居仰山）,危碧层层映水天，半垂冈陇下民田。王维爱甚难抛画，支遁高多不惜钱。巨石尽含金玉气，乱峰闲锁栋梁烟。秦争汉夺空劳力，却是巢由得稳眠。
张纮,闺怨（《搜玉集》作张炫诗）,去年离别雁初归，今夜裁缝萤已飞。征客近来音信断，不知何处寄寒衣。
元稹,感梦（梦故兵部裴尚书相公）,十月初二日，我行蓬州西。三十里有馆，有馆名芳溪。荒邮屋舍坏，新雨田地泥。我病百日馀，肌体顾若刲。气填暮不食，早早掩窦圭。阴寒筋骨病，夜久灯火低。忽然寝成梦，宛见颜如珪。似叹久离别，嗟嗟复凄凄。问我何病痛，又叹何栖栖。答云痰滞久，与世复相暌。重云痰小疾，良药固易挤。前时奉橘丸，攻疾有神功。何不善和疗，岂独头有风。殷勤平生事，款曲无不终。悲欢两相极，以是半日中。言罢相与行，行行古城里。同行复一人，不识谁氏子。逡巡急吏来，呼唤愿且止。驰至相君前，再拜复再起。启云吏有奉，奉命传所旨。事有大惊忙，非君不能理。答云久就闲，不愿见劳使。多谢致勤勤，未敢相唯唯。我因前献言，此事愚可料。乱热由静消，理繁在知要。君如冬月阳，奔走不必召。君如铜镜明，万物自可照。愿君许苍生，勿复高体调。相君不我言，顾我再三笑。行行及城户，黯黯馀日晖。相君不我言，命我从此归。不省别时语，但省涕淋漓。觉来身体汗，坐卧心骨悲。闪闪灯背壁，胶胶鸡去埘。倦童颠倒寝，我泪纵横垂。泪垂啼不止，不止啼且声。啼声觉僮仆，僮仆撩乱惊。问我何所苦，问我何所思。我亦不能语，惨惨即路岐。前经新政县，今夕复明辰。置置满心气，不得说向人。奇哉赵明府，怪我眉不伸。云有北来僧，住此月与旬。自言辨贵骨，谓若识天真。谈游费閟景，何不与逡巡。僧来为予语，语及昔所知。自言有奇中，裴相未相时。读书灵山寺，住处接园篱。指言他日贵，晷刻似不移。我闻僧此语，不觉泪歔欷。因言前夕梦，无人一相谓。无乃裴相君，念我胸中气。遣师及此言，使我尽前事。僧云彼何亲，言下涕不已。我云知我深，不幸先我死。僧云裴相君，如君恩有几。我云滔滔众，好直者皆是。唯我与白生，感遇同所以。官学不同时，生小异乡里。拔我尘土中，使我名字美。美名何足多，深分从此始。吹嘘莫我先，顽陋不我鄙。往往裴相门，终年不曾履。相门多众流，多誉亦多毁。如闻风过尘，不动井中水。前时予掾荆，公在期复起。自从裴公无，吾道甘已矣。白生道亦孤，谗谤销骨髓。司马九江城，无人一言理。为师陈苦言，挥涕满十指。未死终报恩，师听此男子。
李夔,使至汴州喜逢宋之问,阮籍蓬池上，孤韵竹林才。巨源从吏道，正拥使车来。相逢且交臂，相命且衔杯。醉后长歌毕，馀声绕吹台。
尹鹗,菩萨蛮,陇云暗合秋天白，俯窗独坐窥烟陌。楼际角重吹，黄昏方醉归。荒唐难共语，明日还应去。上马出门时，金鞭莫与伊。呜呜晓角调如语，画楼三会喧雷鼓。枕上梦方残，月光铺水寒。蛾眉应敛翠，咫尺同千里。宿酒未全消，满怀离恨饶。锦茵闲衬丁香枕，银釭烬落犹慵寝。颙坐遍红炉，谁知情绪孤。少年狂荡惯，花曲长牵绊。去便不归来，空教骏马回。
杜甫,送韦郎司直归成都,窜身来蜀地，同病得韦郎。天下干戈满，江边岁月长。别筵花欲暮，春日鬓俱苍。为问南溪竹，抽梢合过墙。
张说,酬崔光禄冬日述怀赠答,徐陈尝并作，枚马亦同时。各负当朝誉，俱承明主私。夫君迈前侣，观国骋奇姿。山似鸣威凤，泉如出宝龟。才雄子云笔，学广仲舒帷。紫绶拂三寺，朱门临九逵。昔我含香日，联尔缙云司。朝携兰省步，夕退竹林期。中路一分手，数载来何迟。求友还相得，群英复在兹。留台少人务，方驾递寻追。涉玩怀同赏，沾芳忆共持。迎宾南涧饮，载妓东城嬉。春郊绿亩秀，秋涧白云滋。名画披人物，良书讨滞疑。兴来光不惜，欢往迹如遗。岁晏罢行乐，层城间所思。夜魂灯处厌，朝发镜前衰。忽枉崔駰什，兼流韦孟词。曲高弥寡和，主善代为师。齐戒观华玉，留连叹色丝。终惭起予者，何足与言诗。
伊用昌,题游帷观真君殿后,日日祥云瑞气连，侬家应作大神仙。笔头洒起风雷力，剑下驱驰造化权。更无戎夷添礼乐，永教胡虏绝烽烟。列仙功业只如此，直上三清第一天。
戴叔伦,屯田词,春来耕田遍沙碛，老稚欣欣种禾麦。麦苗渐长天苦晴，土干确确锄不得。新禾未熟飞蝗至，青苗食尽馀枯茎。捕蝗归来守空屋，囊无寸帛瓶无粟。十月移屯来向城，官教去伐南山木。驱牛驾车入山去，霜重草枯牛冻死。艰辛历尽谁得知，望断天南泪如雨。
杨炯,和刘侍郎入隆唐观,福地阴阳合，仙都日月开。山川临四险，城树隐三台。伏槛排云出，飞轩绕涧回。参差凌倒影，潇洒轶浮埃。百果珠为实，群峰锦作苔。悬萝暗疑雾，瀑布响成雷。方士烧丹液，真人泛玉杯。还如问桃水，更似得蓬莱。汉帝求仙日，相如作赋才。自然金石奏，何必上天台。
高骈,访隐者不遇,落花流水认天台，半醉闲吟独自来。惆怅仙翁何处去，满庭红杏碧桃开。
刘商,题禅居废寺,凋残精舍在，连步访缁衣。古殿门空掩，杨花雪乱飞。鹤巢松影薄，僧少磬声稀。青眼能留客，疏钟逼夜归。
张祜,忆游天台寄道流,忆昨天台到赤城，几朝仙籁耳中生。云龙出水风声过，海鹤鸣皋日色清。石笋半山移步险，桂花当洞拂衣轻。今来尽是人间梦，刘阮茫茫何处行。
王维,白鼋涡（杂言走笔）,南山之瀑水兮，激石滈瀑似雷惊，人相对兮不闻语声。翻涡跳沫兮苍苔湿，藓老且厚，春草为之不生。兽不敢惊动，鸟不敢飞鸣。白鼋涡涛戏濑兮，委身以纵横。王人之仁兮，不网不钓，得遂性以生成。
李白,宿白鹭洲，寄杨江宁,朝别朱雀门，暮栖白鹭洲。波光摇海月，星影入城楼。望美金陵宰，如思琼树忧。徒令魂入梦，翻觉夜成秋。绿水解人意，为余西北流。因声玉琴里，荡漾寄君愁。
刘禹锡,酬令狐相公见寄,群玉山头住四年，每闻笙鹤看诸仙。何时得把浮丘袖，白日将升第九天。
姚合,寄陕州王司马,家寄秦城非本心，偶然头上有朝簪。自当台直无因醉，一别诗宗更懒吟。世事每将愁见扰，年光唯与老相侵。欲知居处堪长久，须向山中学煮金。
无名氏,嘲毛炳、彭会,彭生作赋茶三片，毛氏传诗酒半升。
贾岛,送僧,出家从丱岁，解论造玄门。不惜挥谈柄，谁能听至言。中时山果熟，后夏竹阴繁。此去逢何日，峨嵋晓复昏。
白居易,城西别元九,城西三月三十日，别友辞春两恨多。帝里却归犹寂寞，通州独去又如何。
卢照邻,怀仙引,若有人兮山之曲，驾青虬兮乘白鹿，往从之游愿心足。披涧户，访岩轩，石濑潺湲横石径，松萝幂zx掩松门。下空濛而无鸟，上巉岩而有猿。怀飞阁，度飞梁。休余马于幽谷，挂余冠于夕阳。曲复曲兮烟庄邃，行复行兮天路长。修途杳其未半，飞雨忽以茫茫。山坱轧，磴连褰。攀旧壁而无据，溯泥溪而不前。向无情之白日，窃有恨于皇天。回行遵故道，通川遍流潦。回首望群峰，白云正溶溶。珠为阙兮玉为楼，青云盖兮紫霜裘。天长地久时相忆，千龄万代一来游。
王睿,秋（一作王毂诗）,蝉噪古槐疏叶下，树衔斜日映孤城。欲知潘鬓愁多少，一夜新添白数茎。
张乔,书边事,调角断清秋，征人倚戍楼。春风对青冢，白日落梁州。大汉无兵阻，穷边有客游。蕃情似此水，长愿向南流。
岑参,虢州酬辛侍御见赠,门柳叶已大，春花今复阑。鬓毛方二色，愁绪日千端。夫子屡新命，鄙夫仍旧官。相思难见面，时展尺书看。
顾况,题叶道士山房,水边垂柳赤栏桥，洞里仙人碧玉箫。近得麻姑音信否，浔阳江上不通潮。
岑参,杨雄草玄台,吾悲子云居，寂寞人已去。娟娟西江月，犹照草玄处。精怪喜无人，睢盱藏老树。
许浑,颍州从事西湖亭宴饯,西湖清宴不知回，一曲离歌酒一杯。城带夕阳闻鼓角，寺临秋水见楼台。兰堂客散蝉犹噪，桂楫人稀鸟自来。独想征车过巩洛，此中霜菊绕潭开。
李白,从军行,百战沙场碎铁衣，城南已合数重围。突营射杀呼延将，独领残兵千骑归。
杜审言,宿羽亭侍宴应制,步辇千门出，离宫二月开。风光新柳报，宴赏落花催。碧水摇空阁，青山绕吹台。圣情留晚兴，歌管送馀杯。
齐己,闻道林诸友尝茶因有寄,枪旗冉冉绿丛园，谷雨初晴叫杜鹃。摘带岳华蒸晓露，碾和松粉煮春泉。高人梦惜藏岩里，白硾封题寄火前。应念苦吟耽睡起，不堪无过夕阳天。
刘禹锡,客有话汴州新政书事寄令狐相公,天下咽喉今大宁，军城喜气彻青冥。庭前剑戟朝迎日，笔底文章夜应星。三省壁中题姓字，万人头上见仪形。汴州忽复承平事，正月看灯户不扃。
NA,八友语,殷颜柳陆，李萧邵赵。
萧遘,成都,月晓已开花市合，江平偏见竹簰多。好教载取芳菲树，剩照岷天瑟瑟波。
韦应物,京师叛乱寄诸弟,弱冠遭世难，二纪犹未平。羁离官远郡，虎豹满西京。上怀犬马恋，下有骨肉情。归去在何时，流泪忽沾缨。忧来上北楼，左右但军营。函谷行人绝，淮南春草生。鸟鸣野田间，思忆故园行。何当四海晏，甘与齐民耕。
绍伯,题福昌馆,远声历历风和水，近色青青竹映松。
罗隐,投所思,憔悴长安何所为，旅魂穷命自相疑。满川碧嶂无归日，一榻红尘有泪时。雕琢只应劳郢匠，膏肓终恐误秦医。浮生七十今三十，从此凄惶未可知。
李群玉,登章华楼,楚子故宫地，苍然云水秋。我来览从事，落景空生愁。伯业没荆棘，雄图成古丘。沈吟问鼎语，但见东波流。征鸿引乡心，一去何悠悠。晴湖碧云晚，暝色空高楼。迢递趋远峤，微茫入孤舟。空路不堪望，西风白浪稠。
NA,郊庙歌辞·汉宗庙乐舞辞·灵长舞,天降祥，汉祚昌。火炎上，水灵长。建庙社，洁蒸尝。罗钟石，俨珩璜。陈玉豆，酌金觞。气昭感，德馨香。祗洛汭，瞻晋阳。降吾祖，福穰穰。
韩愈,送湖南李正字归,长沙入楚深，洞庭值秋晚。人随鸿雁少，江共蒹葭远。历历余所经，悠悠子当返。孤游怀耿介，旅宿梦婉娩。风土稍殊音，鱼虾日异饭。亲交俱在此，谁与同息偃。
贯休,送郑侍郎骞赴阙,文章国器尽琅玕，朝骑駸駸岁欲残。彩笔只宜天上用，绣衣偏称雪中看。休惊断雁离三楚，渐入祥烟下七槃。翰苑旧知凭与说，紫金轮畔寄书难。
韦应物,寄酬李博士永宁主簿叔厅见待,解鞍先几日，款曲见新诗。定向公堂醉，遥怜独去时。叶沾寒雨落，钟度远山迟。晨策已云整，当同林下期。
王昌龄,述情》，《诗式》）昨从金陵邑，远谪沅溪滨。（《沅志》）娟魄已三孕。（以下《海录碎事》）。驾幸温泉日，严霜子月初。长亭酒未醒，千里风动地。（以下《河岳英灵集,朝荐抱良策，独倚江城楼。苍荻寒沧江，石头岸边饮。天仗森森练雪凝，身骑铁骢自臂鹰。
赵嘏,池上,正怜佳月夜深坐，池上暖回燕雁声。犹有渔舟系江岸，故人归尽独何情。
李商隐,宋玉,何事荆台百万家，惟教宋玉擅才华。楚辞已不饶唐勒，风赋何曾让景差。落日渚宫供观阁，开年云梦送烟花。可怜庾信寻荒径，犹得三朝托后车。
杜荀鹤,下第东归道中作,一回落第一宁亲，多是途中过却春。心火不销双鬓雪，眼泉难濯满衣尘。苦吟风月唯添病，遍识公卿未免贫。马壮金多有官者，荣归却笑读书人。
张均,江上逢春,离忧耿未和，春虑忽蹉跎。择木猿知去，寻泥燕独过。惊花翻霁日，垂柳拂烟波。激意屡怡赏，无如乡念何。
方干,陈秀才亭际木兰,昔见初栽日，今逢成树时。存思心更感，绕看步还迟。蝶舞摇风蕊，莺啼含露枝。裴回不忍去，应与醉相宜。
顾况,石窦泉,吹沙复喷石，曲折仍圆旋。野客漱流时，杯粘落花片。
薛能,江柳,条绿似垂缨，离筵日照轻。向人虽有态，伤我为无情。桥远孤临水，墙低半出营。天津曾此见，亦是怆行行。
罗隐,莲塘驿,莲塘馆东初日明，莲塘馆西行人行。隔林啼鸟似相应，当路好花疑有情。一梦不须追往事，数杯犹可慰劳生。莫言来去只如此，君看鬓边霜几茎。
无名氏,永州舜庙诗,游湘有馀怨，岂是圣人心。行路猿啼古，祠宫梦草深。素风传旧俗，异迹闭荒林。巡狩去不返，烟云愁至今。九嶷天一半，山尽海沈沈。
崔璞,奉酬皮先辈霜菊见赠,菊花开晚过秋风，闻道芳香正满丛。争奈病夫难强饮，应须速自召车公。
张乔,题郑侍御蓝田别业,秋山清若水，吟客静于僧。小径通商岭，高窗见杜陵。云霞朝入镜，猿鸟夜窥灯。许作前峰侣，终来寄上层。
李商隐,赠司勋杜十三员外,杜牧司勋字牧之，清秋一首杜秋诗。前身应是梁江总，名总还曾字总持。心铁已从干镆利，鬓丝休叹雪霜垂。汉江远吊西江水，羊祜韦丹尽有碑。
汪遵,瑶台,仙梦香魂不久留，满川云雨满宫愁。直须待得荆王死，始向瑶台一处游。
齐己,送孙凤秀才赴举,九重方侧席，四海仰文明。好把孤吟去，便随公道行。梁园浮雪气，汴水涨春声。此日登仙众，君应最后生。
皮日休,奉和鲁望早秋吴体次韵,书淫传癖穷欲死，譊譊何必频相仍。日干阴藓厚堪剥，藤把欹松牢似绳。捣药香侵白袷袖，穿云润破乌纱棱。安得瑶池饮残酒，半醉骑下垂天鹏。
章孝标,归燕词辞工部侍郎（一作下第后献主司）,旧垒危巢泥已落，今年故向社前归。连云大厦无栖处，更望谁家门户飞。
王建,同于汝锡赏白牡丹,晓日花初吐，春寒白未凝。月光裁不得，苏合点难胜。柔腻于云叶，新鲜掩鹤膺。统心黄倒晕，侧茎紫重棱。乍敛看如睡，初开问欲应。并香幽蕙死，比艳美人憎。价数千金贵，形相两眼疼。自知颜色好，愁被彩光凌。
杜牧,走笔送杜十三归京,烟鸿上汉声声远，逸骥寻云步步高。应笑内兄年六十，郡城闲坐养霜毛。
元稹,酬乐天馀思不尽加为六韵之作,律吕同声我尔身，文章君是一伶伦。众推贾谊为才子，帝喜相如作侍臣。次韵千言曾报答，直词三道共经纶。元诗驳杂真难辨，白朴流传用转新。蔡女图书虽在口，于公门户岂生尘。商瞿未老犹希冀，莫把籝金便付人。
许浑,南亭夜坐，贻开元禅定二道者,暮暮焚香何处宿，西岩一室映疏藤。光阴难驻迹如客，寒暑不惊心似僧。高树有风闻夜磬，远山无月见秋灯。身闲境静日为乐，若问其馀非我能。
鱼玄机,春情寄子安,山路欹斜石磴危，不愁行苦苦相思。冰销远涧怜清韵，雪远寒峰想玉姿。莫听凡歌春病酒，休招闲客夜贪棋。如松匪石盟长在，比翼连襟会肯迟。虽恨独行冬尽日，终期相见月圆时。别君何物堪持赠，泪落晴光一首诗。
田娥,闲居,春至偏无兴，秋来只是眠。
孙元晏,陈·王僧辨,彼此英雄各有名，石头高卧拟争衡。当时堪笑王僧辨，待欲将心托圣明。
曹邺,题舒乡,功名若及鸱夷子，必拟将舟泛洞庭。柳色湖光好相待，我心非醉亦非醒。
李商隐,过景陵,武皇精魄久仙升，帐殿凄凉烟雾凝。俱是苍生留不得，鼎湖何异魏西陵。
白居易,赠草堂宗密上人,吾师道与佛相应，念念无为法法能。口藏宣传十二部，心台照耀百千灯。尽离文字非中道，长住虚空是小乘。少有人知菩萨行，世间只是重高僧。
李端,冬夜集张尹后阁,乘龟兼戴豸，白面映朱衣。安石还须起，泉明不得归。应门常吏在，登席旧寮稀。远客长先醉，那知亚相威。
雍陶,送徐使君赴岳州,渺渺楚江上，风旗摇去舟。马归云梦晚，猿叫洞庭秋。别思满南渡，乡心生北楼。巴陵山水郡，应称谢公游。
储嗣宗,入浮石山,斜日出门去，残花已过春。鸟声穿叶远，虎迹渡溪新。入洞几时路，耕田何代人。自惭非避俗，不敢问迷津。
韩翃,题张逸人园林,花源一曲映茅堂，清论闲阶坐夕阳。麈尾手中毛已脱，蟹螯尊上味初香。春深黄口传窥树，雨后青苔散点墙。更道小山宜助赏，呼儿舒簟醉岩芳。
齐己,夏日原西避暑寄吟友,热烟疏竹古原西，日日乘凉此杖藜。闲处雨声随霹雳，旱田人望隔虹霓。蝉依独树干吟苦，鸟忆平川渴过齐。别有相招好泉石，瑞花瑶草尽堪携。
孙光宪,应天长,翠凝仙艳非凡有，窈窕年华方十九。鬓如云，腰似柳，妙对绮弦歌醁酒。醉瑶台，携玉手，共燕此宵相偶。魂断晚窗分首，泪沾金缕袖。
李咸用,谢僧寄茶,空门少年初志坚，摘芳为药除睡眠。匡山茗树朝阳偏，暖萌如爪拏飞鸢。枝枝膏露凝滴圆，参差失向兜罗绵。倾筐短甑蒸新鲜，白纻眼细匀于研。砖排古砌春苔干，殷勤寄我清明前。金槽无声飞碧烟，赤兽呵冰急铁喧。林风夕和真珠泉，半匙青粉搅潺湲。绿云轻绾湘娥鬟，尝来纵使重支枕，胡蝶寂寥空掩关。
喻坦之,晚泊盱眙,广苇夹深流，萧萧到海秋。宿船横月浦，惊鸟绕霜洲。云湿淮南树，笳清泗水楼。徒悬乡国思，羁迹尚东游。
白居易,阴山道－疾贪虏也,阴山道，阴山道，纥逻敦肥水泉好。每至戎人送马时，道旁千里无纤草。草尽泉枯马病羸，飞龙但印骨与皮。五十匹缣易一匹，缣去马来无了日。养无所用去非宜，每岁死伤十六七。缣丝不足女工苦，疏织短截充匹数。藕丝蛛网三丈馀，回纥诉称无用处。咸安公主号可敦，远为可汗频奏论。元和二年下新敕，内出金帛酬马直。仍诏江淮马价缣，从此不令疏短织。合罗将军呼万岁，捧授金银与缣彩。谁知黠虏启贪心，明年马多来一倍。缣渐好，马渐多。阴山虏，奈尔何。
褚载,定鼎门,郏鄏城高门倚天，九重踪迹尚依然。须知道德无关锁，一闭乾坤一万年。
白居易,洛阳堰闲行,洛阳堰上新晴日，长夏门前欲暮春。遇酒即沽逢树歇，七年此地作闲人。
韦应物,同德阁期元侍御、李博士不至，各投赠二首,庭树忽已暗，故人那不来。只因厌烦暑，永日坐霜台。官荣多所系，闲居亦愆期。高阁犹相望，青山欲暮时。
皇甫冉,西陵寄灵一上人,西陵遇风处，自古是通津。终日空江上，云山若待人。汀洲寒事早，鱼鸟兴情新。回望山阴路，心中有所亲。
许浑,过鲍溶宅有感,寥落故人宅，重来身已亡。古苔残墨沼，深竹旧书堂。秋色馆池静，雨声云木凉。无因展交道，日暮倍心伤。
章孝标,题朱秀城南亭子,朱家亭子象悬匏，阶莹青莎栋剪茆。瘿挂眼开欺鸲鹆，花缘网结妒螵蛸。有时风月输三虎，无壁琴书属四郊。土木欲知精洁处，社天归燕怯安巢。
祖咏,赠苗发员外,朱户敞高扉，青槐碍落晖。八龙乘庆重，三虎递朝归。坐竹人声绝，横琴鸟语稀。花惭潘岳貌，年称老莱衣。叶暗朱樱熟，丝长粉蝶飞。应怜鲁儒贱，空与故山违。
李贺,官街鼓,晓声隆隆催转日，暮声隆隆呼月出。汉城黄柳映新帘，柏陵飞燕埋香骨。磓发千年日长白，孝武秦王听不得。从君翠发芦花色，独共南山守中国。几回天上葬神仙，漏声相将无断缘。
韦嗣立,奉和九日幸临渭亭登高应制得深字,层观远沈沈，鸾旗九日临。帷宫压水岸，步辇入烟岑。枝上萸新采，樽中菊始斟。愿陪欢乐事，长与岁时深。
熊孺登,送准上人归石经院,旃檀刻像今犹少，白石镌经古未曾。归去更寻翻译寺，前山应遇雁门僧。
韩愈,落齿,去年落一牙，今年落一齿。俄然落六七，落势殊未已。馀存皆动摇，尽落应始止。忆初落一时，但念豁可耻。及至落二三，始忧衰即死。每一将落时，懔懔恒在已。叉牙妨食物，颠倒怯漱水。终焉舍我落，意与崩山比。今来落既熟，见落空相似。馀存二十馀，次第知落矣。倘常岁落一，自足支两纪。如其落并空，与渐亦同指。人言齿之落，寿命理难恃。我言生有涯，长短俱死尔。人言齿之豁，左右惊谛视。我言庄周云，水雁各有喜。语讹默固好，嚼废软还美。因歌遂成诗，持用诧妻子。
姚合,西掖寓直春晓闻残漏,直庐仙掖近，春气曙犹寒。隐隐银河在，丁丁玉漏残。微风飘更切，万籁杂应难。凤阁明初启，鸡人唱渐阑。静宜来禁里，清是下云端。我识朝天路，从容自整冠。
道会,别三辅诸僧,去住俱为客，分悲损性情。共作无期别，谁能访死生。
皎然,冬日建安寺西院，喜昼公自吴兴至，联句一首,宗系传康乐，精修学远公。相寻当暮岁，行李犯寒风。累积浮生里，机惭半偈中。传家知业坠，继祖忝声同。云与轻帆至，山将本寺空。向来忘起灭，留我宿花宫。
孟浩然,同张将蓟门观灯,异俗非乡俗，新年改故年。蓟门看火树，疑是烛龙燃。
薛逢,君不见,君不见，马侍中，气吞河朔称英雄；君不见，韦太尉，二十年前镇蜀地。一朝冥漠归下泉，功业声名两憔悴。奉诚园里蒿棘生，长兴街南沙路平。当时带砺在何处，今日子孙无地耕。或闻羁旅甘常调，簿尉文参各天表。清明纵便天使来，一把纸钱风树杪。碑文半缺碑堂摧，祁连冢象狐兔开。野花似雪落何处，棠梨树下香风来。马侍中，韦太尉，盛去衰来片时事。人生倏忽一梦中，何必深深固权位！
杜牧,芭蕉,芭蕉为雨移，故向窗前种。怜渠点滴声，留得归乡梦。梦远莫归乡，觉来一翻动。
李端,下第上薛侍郎,蓬荜春风起，开帘却自悲。如何飘梗处，又到采兰时。明镜方重照，微诚寄一辞。家贫求禄早，身贱报恩迟。幸得皮存矣，须劳翼长之。铭肌非厚答，肉骨是前期。纵觉新人好，宁忘旧主疑。终惭太丘道，不为小生私。
李花开,孔庙口号,破落三间屋，萧条一旅人。不知负何事，生死厄于陈。
唐彦谦,蟹,湖田十月清霜堕，晚稻初香蟹如虎。扳罾拖网取赛多，篾篓挑将水边货。纵横连爪一尺长，秀凝铁色含湖光。蟛蜞石蟹已曾食，使我一见惊非常。买之最厌黄髯老，偿价十钱尚嫌少。漫夸丰味过蝤蛑，尖脐犹胜团脐好。充盘煮熟堆琳琅，橙膏酱渫调堪尝。一斗擘开红玉满，双螯uT出琼酥香。岸头沽得泥封酒，细嚼频斟弗停手。西风张翰苦思鲈，如斯丰味能知否？物之可爱尤可憎，尝闻取刺于青蝇。无肠公子固称美，弗使当道禁横行。
常衮,登栖霞寺（一作奉和李益游栖岩寺）,林香雨气新，山寺绿无尘。遂结云外侣，共游天上春。鹤鸣金阁丽，僧语竹房邻。待月水流急，惜花风起频。何方非坏境，此地有归人。回首空门外，皤然一幻身。
许敬宗,奉和登陕州城楼应制,挹河澄绿宇，御沟映朱宫。辰旂翻丽景，星盖曳雕虹。学嚬齐柳嫩，妍笑发春丛。锦鳞文碧浪，绣羽绚青空。眷念三阶静，遥想二南风。
李商隐,清夜怨,含泪坐春宵，闻君欲度辽。绿池荷叶嫩，红砌杏花娇。曙月当窗满，征云出塞遥。画楼终日闭，清管为谁调。
皇甫冉,同韩给事观毕给事画松石,海峤微茫那得到，楚关迢递心空忆。夕郎善画岩间松，远意幽姿此何极。千条万叶纷异状，虎伏螭盘争劲力。扶疏半映晚天青，凝澹全和曙云黑。烟笼月照安可道，雨湿风吹未曾息。能将积雪辨晴光，每与连峰作寒色。龙楼不竞繁花吐，骑省偏宜遥夜直。罗浮道士访移来，少室山僧旧应识。掖垣深沈昼无事，终日亭亭在人侧。古槐衰柳宁足论，还对罘罳列行植。
白居易,池鹤八绝句·鹅赠鹤,君因风送入青云，我被人驱向鸭群。雪颈霜毛红网掌，请看何处不如君。
张仲素,杂曲歌辞·秋夜曲,丁丁漏水夜何长，漫漫轻云露月光。秋壁暗虫通夕响，寒衣未寄莫飞霜。
元稹,酬乐天书怀见寄,新昌北门外，与君从此分。街衢走车马，尘土不见君。君为分手归，我行行不息。我上秦岭南，君直枢星北。秦岭高崔嵬，商山好颜色。月照山馆花，裁诗寄相忆。天明作诗罢，草草随所如。凭人寄将去，三月无报书。荆州白日晚，城上鼓冬冬。行逢贺州牧，致书三四封。封题乐天字，未坼已沾裳。坼书八九读，泪落千万行。中有酬我诗，句句截我肠。仍云得诗夜，梦我魂凄凉。终言作书处，上直金銮东。诗书费一夕，万恨缄其中。中宵宫中出，复见宫月斜。书罢月亦落，晓灯随暗花。想君书罢时，南望劳所思。况我江上立，吟君怀我诗。怀我浩无极，江水秋正深。清见万丈底，照我平生心。感君求友什，因报壮士吟。持谢众人口，销尽犹是金。
许浑,乘月棹舟送大历寺灵聪上人不及,万峰秋尽百泉清，旧锁禅扉在赤城。枫浦客来烟未散，竹窗僧去月犹明。杯浮野渡鱼龙远，锡响空山虎豹惊。一字不留何足讶，白云无路水无情。
于鹄,相和歌辞·江南曲,偶向江边采白蘋，还随女伴赛江神。众中不敢分明语，暗掷金钱卜远人。
白居易,北亭独宿,悄悄壁下床，纱笼耿残烛。夜半独眠觉，疑在僧房宿。
可隆,观棋,万般思后行，一失废前功。
贾岛,泥阳馆,客愁何并起，暮送故人回。废馆秋萤出，空城寒雨来。夕阳飘白露，树影扫青苔。独坐离容惨，孤灯照不开。
王初,即夕,风幌凉生白袷衣，星榆才乱绛河低。月明休近相思树，恐有韩凭一处栖。
杜牧,读韩杜集,杜诗韩集愁来读，似倩麻姑痒处抓。天外凤凰谁得髓，无人解合续弦胶。
王之涣,九日送别,蓟庭萧瑟故人稀，何处登高且送归。今日暂同芳菊酒，明朝应作断蓬飞。
杨炯,出塞,塞外欲纷纭，雌雄犹未分。明堂占气色，华盖辨星文。二月河魁将，三千太乙军。丈夫皆有志，会见立功勋。
NA,显德道宫石记,瑞云灵迹镇梁东，他日多应与古同。岁月迁移人事改，再来闲处又兴功。
罗隐,送前南昌崔令替任映摄新城县（一作崔令映替任）,五年苛政甚虫螟，深喜夫君已戴星。大族不唯专礼乐，上才终是惜生灵。亦知单父琴犹在，莫厌东归酒未醒。二月春风何处好，亚夫营畔柳青青。
崔峒,武康郭外望许纬先生山居,湖上千峰带落晖，白云开处见柴扉。松门一径仍生草，应是仙人向郭稀。
戴叔伦,敬报孙常州二首,衰病苦奔走，未尝追旧游。何言问憔悴，此日驻方舟。远道曳故屐，馀春会高斋。因言别离久，得尽平生怀。
李九龄,山舍偶题,门掩松萝一径深，偶携藜杖出前林。谁知尽日看山坐，万古兴亡总在心。
张籍,舟行寄李湖州,客愁无次第，川路重辛勤。藻密行舟涩，湾多转楫频。薄游空感惠，失计自怜贫。赖有汀洲句，时时慰远人。
杨巨源,送殷员外使北蕃,二轩将雨露，万里入烟沙。和气生中国，薰风属外家。塞芦随雁影，关柳拂驼花。努力黄云北，仙曹有雉车。
皎然,自义亭驿送李长史纵，夜泊临平东湖,长亭宾驭散，岐路起悲风。千里勤王事，驱车明月中。寒生洞庭水，夜度塞门鸿。处处堪伤别，归来山又空。
李中,庭苇,品格清于竹，诗家景最幽。从栽向池沼，长似在汀洲。玩好招溪叟，栖堪待野鸥。影疏当夕照，花乱正深秋。韵细堪清耳，根牢好系舟。故溪高岸上，冷淡有谁游。
陆希声,阳羡杂咏十九首·茗坡,二月山家谷雨天，半坡芳茗露华鲜。春醒酒病兼消渴，惜取新芽旋摘煎。
李建勋,中酒寄刘行军,甚矣频频醉，神昏体亦虚。肺伤徒问药，发落不盈梳。恋寝嫌明室，修生愧道书。西峰老僧语，相劝合何如。
杜甫,戏寄崔评事表侄、苏五表弟、韦大少府诸侄,隐豹深愁雨，潜龙故起云。泥多仍径曲，心醉阻贤群。忍待江山丽，还披鲍谢文。高楼忆疏豁，秋兴坐氛氲。
贾岛,逢旧识,几岁阻干戈，今朝劝酒歌。羡君无白发，走马过黄河。旧宅兵烧尽，新宫日奏多。妖星还有角，数尺铁重磨。
周昙,春秋战国门·魏文侯,冒雨如何固出畋，虑乖群约失乾乾。文侯不是贪禽者，示信将为教化先。
方干,忆故山,旧山长系念，终日卧边亭。道路知已远，梦魂空再经。秋泉凉好引，乳鹤静宜听。独上高楼望，蓬身且未宁。
刘长卿,至德三年春正月时谬蒙差摄海盐令闻王师收二京…五十韵,天上胡星孛，人间反气横。风尘生汗马，河洛纵长鲸。本谓才非据，谁知祸已萌。食参将可待，诛错辄为名。万里兵锋接，三时羽檄惊。负恩殊鸟兽，流毒遍黎氓。朝市成芜没，干戈起战争。人心悬反覆，天道暂虚盈。略地侵中土，传烽到上京。王师陷魑魅，帝座逼欃枪。渭水嘶胡马，秦山泣汉兵。关原驰万骑，烟火乱千甍。凤驾瞻西幸，龙楼议北征。自将行破竹，谁学去吹笙。白日重轮庆，玄穹再造荣。鬼神潜释愤，夷狄远输诚。海内戎衣卷，关中贼垒平。山川随转战，草木困横行。区宇神功立，讴歌帝业成。天回万象庆，龙见五云迎。小苑春犹在，长安日更明。星辰归正位，雷雨发残生。文物登前古，箫韶下太清。未央新柳色，长乐旧钟声。八使推邦彦，中司案国程。苍生属伊吕，明主仗韩彭。凶丑将除蔓，奸豪已负荆。世危看柱石，时难识忠贞。薄伐征貔虎，长驱拥旆旌。吴山依重镇，江月带行营。金石悬词律，烟云动笔精。运筹初减灶，调鼎未和羹。北虏传初解，东人望已倾。池塘催谢客，花木待春卿。昔忝登龙首，能伤困骥鸣。艰难悲伏剑，提握喜悬衡。巴曲谁堪听，秦台自有情。遂令辞短褐，仍欲请长缨。久客田园废，初官印绶轻。榛芜上国路，苔藓北山楹。懒慢羞趋府，驱驰忆退耕。榴花无暇醉，蓬发带愁萦。地僻方言异，身微俗虑并。家怜双鲤断，才愧小鳞烹。沧海今犹滞，青阳岁又更。洲香生杜若，溪暖戏䴔䴖。烟水宜春候，褰关值晚晴。潮声来万井，山色映孤城。旅梦亲乔木，归心乱早莺。倘无知己在，今已访蓬瀛。
王昌龄,萧驸马宅花烛,青鸾飞入合欢宫，紫凤衔花出禁中。可怜今夜千门里，银汉星回一道通。
牟融,送友人,有客棹扁舟，相逢不暂留。衣冠重文物，诗酒足风流。官路生归兴，家林想旧游。临岐分手后，乘月过苏州。
景审,句,暮鸦不噪禁城树，衙鼓未残兵卫秋。
皎然,送王居士游越,野性配云泉，诗情属风景。爱作烂熳游，闲寻东路永。何山最好望，须上萧然岭。
独孤及,三月三日，自京到华阴，于水亭独酌，寄裴六、薛八,祗役匪遑息，经时客三秦。还家问节候，知到上巳辰。山县何所有，高城闭青春。和风不吾欺，桃杏满四邻。旧友适远别，谁当接欢欣。呼儿命长瓢，独酌湘吴醇。一酌一朗咏，既酣意亦申。言筌暂两忘，霞月只相新。裴子尘表物，薛侯席上珍。寄书二傲吏，何日同车茵。讵肯使空名，终然羁此身。他年解桎梏，长作海上人。
陆龟蒙,奉和袭美太湖诗二十首·销夏湾,霞岛焰难泊，云峰奇未收。萧条千里湾，独自清如秋。古岸过新雨，高萝荫横流。遥风吹蒹葭，折处鸣飕飕。昔予守圭窦，过于回禄囚。日为籧筁徒，分作祗裯雠。愿狎寒水怪，不封朱毂侯。岂知烟浪涯，坐可思重裘。健若数尺鲤，泛然双白鸥。不识号火井，孰问名焦丘。我真鱼鸟家，尽室营扁舟。遗名复避世，消夏还消忧。
薛逢,席上酬东川严中丞叙旧见赠,昔记披云日，今逾二十年。声名俱是梦，恩旧半归泉。朱绂惭衰齿，红妆惨别筵。离歌正凄切，休更促危弦。
王维,陇西行,十里一走马，五里一扬鞭。都护军书至，匈奴围酒泉。关山正飞雪，烽戍断无烟。
皇甫冉,山中五咏·春早,草遍颍阳山，花开武陵水。春色既已同，人心亦相似。
薛能,西县作,三年西蜀去如沉，西县西来出万岑。树石向闻清汉浪，水风初见绿萍阴。平郊不爱行增气，好井无疑漱入心。从此渐知光景异，锦都回首尽愁吟。
钱起,送薛判官赴蜀,横笛声转悲，羽觞酣欲别。举目叩关远，离心不可说。边陲劳帝念，日下降才杰。路极巴水长，天衔剑峰缺。单车动夙夜，越境正炎节。星桥过客稀，火井蒸云热。阴符能制胜，千里在坐决。始见儒者雄，长缨系馀孽。
刘禹锡,送鸿举游江西,禅客学禅兼学文，出山初似无心云。从风卷舒来何处，缭绕巴山不得去。山州古寺好闲居，读尽龙王宫里书。使君滩头拣石砚，白帝城边寻野蔬。忽然登高心瞥起，又欲浮杯信流水。烟波浩淼鱼鸟情，东去三千三百里。荆门峡断无盘涡，湘平汉阔清光多。庐山雾开见瀑布，江西月净闻渔歌。钟陵八郡多名守，半是西方社中友。与师相见便谈空，想得高斋狮子吼。
陈子昂,遂州南江别乡曲故人,楚江复为客，征棹方悠悠。故人悯追送，置酒此南洲。平生亦何恨，夙昔在林丘。违此乡山别，长谣去国愁。
李咸用,题陈正字山居,怪来忘禄位，习学近潇湘。见处云山好，吟中岁月长。花光笼晚雨，树影浸寒塘。几日凭栏望，归心自不忙。
NA,洛下女郎歌（红裳人）,皎洁玉颜胜白雪，况乃当年对风月。沈吟不敢怨春风，自叹容华暗消歇。
齐己,移竹,旧溪千万竿，风雨夜珊珊。白首来江国，黄金买岁寒。乍移伤粉节，终绕著朱栏。会得承春力，新抽锦箨看。
皮日休,正乐府十篇·农父谣,农父冤辛苦，向我述其情。难将一人农，可备十人征。如何江淮粟，挽漕输咸京。黄河水如电，一半沈与倾。均输利其事，职司安敢评。三川岂不农，三辅岂不耕。奚不车其粟，用以供天兵。美哉农父言，何计达王程。
郑谷,终南白鹤观,步步景通真，门前众水分。柽萝诸洞合，钟磬上清闻。古木千寻雪，寒山万丈云。终期扫坛级，来事紫阳君。
许浑,送鱼思别处士归有怀（一作南亭送张祜）,宴罢众宾散，长歌携一卮。溪亭相送远，山郭独归迟。风槛夕云散，月轩寒露滋。病来双鬓白，不是旧离时。
许浑,新兴道中,芙蓉村步失官金，折狱无功不可寻。初挂海帆逢岁暮，却开山馆值春深。波浑未辨鱼龙迹，雾暗宁知蚌鹬心。夜榜归舟望渔火，一溪风雨两岩阴。
许浑,题舒女庙,山乐来迎去不言，庙前高柳水禽喧。绮罗无色雨侵帐，珠翠有声风绕幡。妆镜尚疑山月满，寝屏犹认野花繁。孤舟梦断行云散，何限离心寄晓猿。
王贞白,忆张处士,天台张处士，诗句造玄微。古乐知音少，名言与俗违。山风入松径，海月上岩扉。毕世唯高卧，无人说是非。
陆龟蒙,迎潮送潮辞·迎潮,江霜严兮枫叶丹，潮声高兮墟落寒。鸥巢卑兮渔箔短，远岸没兮光烂烂。潮之德兮无际，既充其大兮又充其细。密幽人兮款柴门，寂寞流连兮依稀旧痕。濡腴泽槁兮潮之恩，不尸其功兮归于混元。
苏颋,赠司徒豆卢府君挽词,宠赠追胡广，亲临比贺循。几闻投剑客，多会服缌人。草闭坟将古，松阴地不春。二陵犹可望，存殁有忠臣。
NA,郊庙歌辞·享太庙乐章·永和,眇嘉乐，授灵爽。感若来，思如往。休气散，回风上。返寂寞，还惚恍。怀灵驾，结空想。
安鸿渐,题杨少卿书后,端溪石砚宣城管，王屋松烟紫兔毫。更得孤卿老书札，人间无此五般高。
李峤,风,解落三秋叶，能开二月花。过江千尺浪，入竹万竿斜。
皎然,白云歌寄陆中丞使君长源,一见西山云，使人情意远。凭高发咏何超遥，道妙如君有舒卷。萦空叠景多丽容，众峰峰上自为峰。洁白不由阴雨积，高明肯共杂烟重。万物有形皆有著，白云有形无系缚。黄金被烁玉亦瑕，一片飘然污不著。或逢天上或人间，人自营营云自闲。忽尔飞来暂为侣，忽然飞去莫能攀。逸民对云效高致，禅子逢云增道意。白云遇物无偏颇，自是人心见同异。阊阖天门宜曙看，为缨作盖拥千官。从龙合沓临清暑，就日逶迤绕露寒。谁怜西山云，亭亭处幽绝。坐石长看非我羁，手中欲揽待君说。贞白先生那得知，只向空山自怡悦。
许浑,秋日赴阙题潼关驿楼（一作行次潼关，逢魏扶东归）,红叶晚萧萧，长亭酒一瓢。残云归太华，疏雨过中条。树色随山迥，河声入海遥。帝乡明日到，犹自梦渔樵。
贾岛,送李溟谒宥州李权使君,英雄典宥州，迢递苦吟游。风宿骊山下，月斜灞水流。去时初落叶，回日定非秋。太守携才子，看鹏百尺楼。
孙元晏,宋·王方平,拂衣耕钓已多时，江上山前乐可知。著却貂裘将采药，任他人唤作渔师。
杜甫,行次古城店泛江作，不揆鄙拙，奉呈江陵幕府诸公,老年常道路，迟日复山川。白屋花开里，孤城麦秀边。济江元自阔，下水不劳牵。风蝶勤依桨，春鸥懒避船。王门高德业，幕府盛才贤。行色兼多病，苍茫泛爱前。
皎然,送沙弥大智游五台,童年随法侣，家世本儒流。章句三生学，清凉万里游。云归龙沼暗，木落雁门秋。长老应相问，传予向祖州。
韩偓,商山道中,云横峭壁水平铺，渡口人家日欲晡。却忆往年看粉本，始知名画有工夫。
赵嘏,题段氏中台,看山台下水无尘，碧筱前头曲水春。独对一尊风雨夜，不知家有早朝人。
羊士谔,闲斋示一二道者,幽兰谁复奏，闲匣以端忧。知止惭先觉，归欤想故侯。山蝉铃阁晚，江雨麦田秋。唯有空门学，相期老一丘。
贯休,寄郑道士二首,常忆苏耽好羽仪，信安山观住多时。不知玉质双栖处，两个仙人是阿谁。谁带金轮髻里珠，何妨相逐去清都。旧山大有闲田地，五色香茆有子无。
赵嘏,春酿,春酿正风流，梨花莫问愁。马卿思一醉，不惜鹔鹴裘。
刘阜,相和歌辞·长门怨,宫殿沉沉月欲分，昭阳更漏不堪闻。珊瑚枕上千行泪，不是思君是恨君。
胡皓,大漠行,单于犯蓟壖，虏骑略萧边。南山木叶飞下地，北海蓬根乱上天。科斗连营太原道，鱼丽合阵武威川。三军遥倚伏，万里相驰逐。旌旆悠悠静潮源，鼙鼓喧喧动卢谷。穷徼出幽陵，吁嗟倦寝兴。马蹄冻溜石，胡毳暖生冰。云沙泱漭天光闭，河塞阴沉海色凝。崆峒北国谁能托，萧索边心常不乐。近见行人畏白龙，遥闻公主愁黄鹤。阳春半，岐路间；瑶台苑，玉门关。百花芳树红将歇，二月兰皋绿未还。阵云不散鱼龙水，雨雪犹飞鸿鹄山。山嶂绵连那可极，路远辛勤梦颜色。北堂萱草不寄来，东园桃李长相忆。汉将纷纭攻战盈，胡寇萧条幽朔清。韩昌拜节偏知送，郑吉驱旌坐见迎。火绝烟沉左西极，谷静山空右北平。但得将军能百胜，不须天子筑长城。
NA,郊庙歌辞·祭神州乐章·雍和,泰折严享，阴郊展敬。礼以导神，乐以和性。黝牲在列，黄琮俯映。九土既平，万邦贻庆。
王昌龄,宿京江口期刘昚虚不至,霜天起长望，残月生海门。风静夜潮满，城高寒气昏。故人何寂寞，久已乖清言。明发不能寐，徒盈江上尊。
王维,过乘如禅师萧居士嵩丘兰若,无著天亲弟与兄，嵩丘兰若一峰晴。食随鸣磬巢乌下，行踏空林落叶声。迸水定侵香案湿，雨花应共石床平。深洞长松何所有，俨然天竺古先生。
韩愈,洞庭湖阻风赠张十一署（时自阳山徙掾江陵）,十月阴气盛，北风无时休。苍茫洞庭岸，与子维双舟。雾雨晦争泄，波涛怒相投。犬鸡断四听，粮绝谁与谋。相去不容步，险如碍山丘。清谈可以饱，梦想接无由。男女喧左右，饥啼但啾啾。非怀北归兴，何用胜羁愁。云外有白日，寒光自悠悠。能令暂开霁，过是吾无求。
顾况,弋阳溪中望仙人城,何草乏灵姿，无山不孤绝。我行虽云蹇，偶胜聊换节。上界浮中流，光响洞明灭。晚禽曝霜羽，寒鱼依石发。自有无还心，隔波望松雪。
岑参,题虢州西楼,错料一生事，蹉跎今白头。纵横皆失计，妻子也堪羞。明主虽然弃，丹心亦未休。愁来无去处，只上郡西楼。
白居易,和微之诗二十三首·和除夜作,君赋此诗夜，穷阴岁之馀。我和此诗日，微和春之初。老知颜状改，病觉肢体虚。头上毛发短，口中牙齿疏。一落老病界，难逃生死墟。况此促促世，与君多索居。君在浙江东，荣驾方伯舆。我在魏阙下，谬乘大夫车。妻孥常各饱，奴婢亦盈庐。唯是利人事，比君全不如。我统十郎官，君领百吏胥。我掌四曹局，君管十乡闾。君为父母君，大惠在资储。我为刀笔吏，小恶乃诛锄。君提七郡籍，我按三尺书。俱已佩金印，尝同趋玉除。外宠信非薄，中怀何不摅。恩光未报答，日月空居诸。磊落尝许君，跼促应笑予。所以自知分，欲先歌归欤。
杜甫,赠李白,二年客东都，所历厌机巧。野人对膻腥，蔬食常不饱。岂无青精饭，使我颜色好。苦乏大药资，山林迹如扫。李侯金闺彦，脱身事幽讨。亦有梁宋游，方期拾瑶草。
陆龟蒙,题杜秀才水亭,晓和风露立晴烟，只恐腥魂涴洞天。云肆有龙君若买，便敲初日铸金钱。
韦应物,横塘行,妾家住横塘，夫婿郗家郎。玉盘的历双白鱼，宝簟玲珑透象床。象床可寝鱼可食，不知郎意何南北。岸上种莲岂得生，池中种槿岂得成。丈夫一去花落树，妾独夜长心未平。
NA,郝南容引谚,三公后，出死狗。
子兰,赠行脚僧,世界曾行遍，全无行可修。炎凉三衲共，生死一身休。片断云随体，稀疏雪满头。此门无所著，不肯暂淹留。
陶翰,晚出伊阙寄河南裴中丞,退无偃息资，进无当代策。冉冉时将暮，坐为周南客。前登阙塞门，永眺伊城陌。长川黯已空，千里寒气白。家本渭水西，异日同所适。秉志师禽尚，微言祖庄易。一辞林壑间，共系风尘役。交朋忽先进，天道何纷剧。岂念嘉遁时，依依偶沮溺。
崔曙,对雨送郑陵,别愁复经雨，别泪还如霰。寄心海上云，千里常相见。
陆龟蒙,奉和袭美病孔雀,懒移金翠傍檐楹，斜倚芳丛旧态生。唯奈瘴烟笼饮啄，可堪春雨滞飞鸣。鸳鸯水畔回头羡，豆蔻图前举眼惊。争得鹧鸪来伴著，不妨还校有心情。
李中,书情寄诗友,默默谁知我，裴回野水边。诗情长若旧，吾事更无先。芳草人稀地，残阳雁过天。静思吟友外，此意复谁怜。
罗隐,汴河,当时天子是闲游，今日行人特地愁。柳色纵饶妆故国，水声何忍到扬州。乾坤有意终难会，黎庶无情岂自由。应笑秦皇用心错，谩驱神鬼海东头。
赵嘏,早发剡中石城寺,暂息劳生树色间，平明机虑又相关。吟辞宿处烟霞去，心负秋来水石闲。竹户半开钟未绝，松枝静霁鹤初还。明朝一倍堪惆怅，回首尘中见此山。
织锦人,句,如今不重文章士，莫把文章夸向人。
李白,送韩侍御之广德,昔日绣衣何足荣，今宵贳酒与君倾。暂就东山赊月色，酣歌一夜送泉明。
孟郊,有所思,桔槔烽火昼不灭，客路迢迢信难越。古镇刀攒万片霜，寒江浪起千堆雪。此时西去定如何，空使南心远凄切。
杜牧,子规（又见《李白集》，题作宣城见杜鹃花）,蜀地曾闻子规鸟，宣城又见杜鹃花。一叫一回肠一断，三春三月忆三巴。
黎瓘,赠漳州崔使君乡饮翻韵诗,惯向溪边折柳杨，因循行客到州漳。无端触忤王衙押，不得今朝看饮乡。
薛逢,夏夜宴明月湖,夏夜宴南湖，琴觞兴不孤。月摇天上桂，星泛浦中珠。助照萤随舫，添盘笋迸厨。圣朝思静默，堪守谷中愚。
刘禹锡,酬乐天闲卧见寄,散诞向阳眠，将闲敌地仙。诗情茶助爽，药力酒能宣。风碎竹间日，露明池底天。同年未同隐，缘欠买山钱。
NA,赞皇人语,太冲无兄，孝端无弟。
白居易,宿简寂观,岩白云尚屯，林红叶初陨。秋光引闲步，不知身远近。夕投灵洞宿，卧觉尘机泯。名利心既忘，市朝梦亦尽。暂来尚如此，况乃终身隐。何以疗夜饥，一匙云母粉。
柳宗元,湘岸移木芙蓉植龙兴精舍,有美不自蔽，安能守孤根。盈盈湘西岸，秋至风露繁。丽影别寒水，秾芳委前轩。芰荷谅难杂，反此生高原。
顾非熊,行经褒城寄兴元姚从事,往岁客龟城，同时听鹿鸣。君兼莲幕贵，我得桂枝荣。栈阁危初尽，褒川路忽平。心期一壶酒，静话别离情。
吴融,莺,日落林西鸟未知，自先飞上最高枝。千啼万语不离恨，已去又来如有期。惯识江南春早处，长惊蓟北梦回时。谢家园里成吟久，只欠池塘一句诗。
韩愈,游城南十六首·赠同游,唤起窗全曙，催归日未西。无心花里鸟，更与尽情啼。
司空曙,江村即事,钓罢归来不系船，江村月落正堪眠。纵然一夜风吹去，只在芦花浅水边。
贯休,湖上作,我竟胡为者，唠唠但爱吟。身中多病在，湖上住年深。山溜穿苔壁，风钟度雪林。近来心更苦，谁复是知音。
章八元,题慈恩寺塔,十层突兀在虚空，四十门开面面风。却怪鸟飞平地上，自惊人语半天中。回梯暗踏如穿洞，绝顶初攀似出笼。落日凤城佳气合，满城春树雨濛濛。
皇甫冉,寄刘八山中,东皋若近远，苦雨隔还期。闰岁风霜晚，山田收获迟。茅檐燕去后，樵路菊黄时。平子游都久，知君坐见嗤。
韦庄,题酒家,酒绿花红客爱诗，落花春岸酒家旗。寻思避世为逋客，不醉长醒也是痴。
刘驾,出门,出门羡他人，奔走如得涂。翻思他人意，与我或不殊。以兹聊自安，默默行九衢。生计逐羸马，每出似移居。客从我乡来，但得邻里书。田园几换主，梦归犹荷锄。进犹希万一，退复何所如。况今辟公道，安得不踌躇。
刘禹锡,和乐天宴李周美中丞宅池上赏樱桃花,樱桃千万枝，照耀如雪天。王孙宴其下，隔水疑神仙。宿露发清香，初阳动暄妍。妖姬满髻插，酒客折枝传。同此赏芳月，几人有华筵。杯行勿遽辞，好醉逸三年。
温庭筠,忆江南,千万恨，恨极在天涯。山月不知心里事，水风空落眼前花。摇曳碧云斜。梳洗罢，独倚望江楼。过尽千帆皆不是，斜晖脉脉水悠悠。肠断白蘋洲。
朱延龄,秋山极天净,雨洗高秋净，天临大野闲。葱茏清万象，缭绕出层山。日落千峰上，云销万壑间。绿萝霜后翠，红叶雨来殷。散彩辉吴甸，分形压楚关。欲寻霄汉路，延首愿登攀。
王贞白,金陵,六代江山在，繁华古帝都。乱来城不守，战后地多芜。寒日随潮落，归帆与鸟孤。兴亡多少事，回首一长吁。
白居易,夜送孟司功,浔阳白司马，夜送孟功曹。江暗管弦急，楼明灯火高。湖波翻似箭，霜草杀如刀。且莫开征棹，阴风正怒号。
徐凝,杨叛儿,哀怨杨叛儿，骀荡郎知否。香死博山炉，烟生白门柳。
杜牧,史将军二首,长鉟周都尉，闲如秋岭云。取蝥弧登垒，以骈邻翼军。百战百胜价，河南河北闻。今遇太平日，老去谁怜君。壮气盖燕赵，耽耽魁杰人。弯弧五百步，长戟八十斤。河湟非内地，安史有遗尘。何日武台坐，兵符授虎臣。
陈陶,赠江南李偕副使,世禄三朝压凤池，杜陵公子汉庭知。雷封始贺堂溪剑，花府寻邀玉树枝。几日坐谈诛叛逆，列城归美见歌诗。从军莫厌千场醉，即是金銮宠命时。
卢藏用,奉和立春游苑迎春应制,天游龙辇驻城闉，上苑迟光晚更新。瑶台半入黄山路，玉槛傍临玄霸津。梅香欲待歌前落，兰气先过酒上春。幸预柏台称献寿，愿陪千亩及农晨。
李远,赠殷山人,有客抱琴宿，值予多怨怀。啼乌弦易断，啸鹤调难谐。曲罢月移幌，韵清风满斋。谁能将此妙，一为奏金阶。
姚合,郡中对雪,霏微著草树，渐布与阶平。远近如空色，飘飏无落声。飞鸦疑翅重，去马觉蹄轻。遥想故山下，樵夫应滞行。
卢纶,慈恩寺石磬歌,灵山石磬生海西，海涛平处与山齐。长眉老僧同佛力，咒使鲛人往求得。珠穴沈成绿浪痕，天衣拂尽苍苔色。星汉徘徊山有风，禅翁静扣月明中。群仙下云龙出水，鸾鹤交飞半空里。山精木魅不可听，落叶秋砧一时起。花宫杳杳响泠泠，无数沙门昏梦醒。古廊灯下见行道，疏林池边闻诵经。徒壮洪钟秘高阁，万金费尽工雕凿。岂如全质挂青松，数叶残云一片峰。吾师宝之寿中国，愿同劫石无终极。
孙元晏,吴·赤壁,会猎书来举国惊，只应周鲁不教迎。曹公一战奔波后，赤壁功传万古名。
白居易,和微之诗二十三首·和三月三十日四十韵,送春君何在，君在山阴署。忆我苏杭时，春游亦多处。为君歌往事，岂敢辞劳虑。莫怪言语狂，须知酬答遽。江南腊月半，水冻凝如瘀。寒景尚苍茫，和风已吹嘘。女墙城似灶，雁齿桥如锯。鱼尾上奫沦，草芽生沮洳。律迟太簇管，日缓羲和驭。布泽木龙催，迎春土牛助。雨师习习洒，云将飘飘翥。四野万里晴，千山一时曙。杭土丽且康，苏民富而庶。善恶有惩劝，刚柔无吐茹。两衙少辞牒，四境稀书疏。俗以劳俫安，政因闲暇著。仙亭日登眺，虎丘时游豫。寻幽驻旌轩，选胜回宾御。舟移溪鸟避，乐作林猿觑。池古莫耶沉，石奇罗刹踞。水苗泥易耨，畬粟灰难锄。紫蕨抽出畦，白莲埋在淤。萎花红带黯，湿叶黄含菸。镜动波飐菱，雪回风旋絮。手经攀桂馥，齿为尝梅楚。坐并船脚欹，行多马蹄跙。圣贤清浊醉，水陆鲜肥饫。鱼鲙芥酱调，水葵盐豉絮。虽微五袴咏，幸免兆人诅。但令乐不荒，何必游无倨。吴苑仆寻罢，越城公尚据。旧游几客存，新宴谁人与。莫空文举酒，强下何曾箸。江上易优游，城中多毁誉。分应当自尽，事勿求人恕。我既无子孙，君仍毕婚娶。久为云雨别，终拟江湖去。范蠡有扁舟，陶潜有篮舆。两心苦相忆，两口遥相语。最恨七年春，春来各一处。
张籍,送施肩吾东归,知君本是烟霞客，被荐因来城阙间。世业偏临七里濑，仙游多在四明山。早闻诗句传人遍，新得科名到处闲。惆怅灞亭相送去，云中琪树不同攀。
王睿,松,寒松耸拔倚苍岑，绿叶扶疏自结阴。丁固梦时还有意，秦王封日岂无心。常将正节栖孤鹤，不遣高枝宿众禽。好是特凋群木后，护霜凌雪翠逾深。
唐彦谦,游阳明洞呈王理得诸君,禹穴苍茫不可探，人传灵笈锁烟岚。初晴鹤点青边嶂，欲雨龙移黑处潭。北半斋坛天寂寂，东风仙洞草毵毵。堪怜尹叟非关吏，犹向江南逐老聃。
李白,杂曲歌辞·树中草,鸟衔野田草，误入枯桑里。客土植危根，逢春犹不死。草木虽无情，因依尚可生。如何同枝叶，各自有枯荣。
徐铉,病题二首,性灵慵懒百无能，唯被朝参遣夙兴。圣主优容恩未答，丹经疏阔病相陵。脾伤对客偏愁酒，眼暗看书每愧灯。进与时乖不知退，可怜身计谩腾腾。人间多事本难论，况是人间懒慢人。不解养生何怪病，已能知命敢辞贫。向空咄咄烦书字，举世滔滔莫问津。金马门前君识否，东方曼倩是前身。
韩愈,琴操十首·残形操,有兽维狸兮，我梦得之。其身孔明兮，而头不知。吉凶何为兮，觉坐而思。巫咸上天兮，识者其谁。
章孝标,刘侍中宅盘花紫蔷薇,真宰偏饶丽景家，当春盘出带根霞。从开一朵朝衣色，免踏尘埃看杂花。
马戴,别灵武令狐校书,北风吹别思，落月度关河。树隐流沙短，山平近塞多。雁池戎马饮，雕帐戍人过。莫虑行军苦，华夷道正和。
杜甫,官亭夕坐戏简颜十少府,南国调寒杵，西江浸日车。客愁连蟋蟀，亭古带蒹葭。不返青丝鞚，虚烧夜烛花。老翁须地主，细细酌流霞。
赵徵明,思归（一作古离别）,为别未几日，去日如三秋。犹疑望可见，日日上高楼。惟见分手处，白蘋满芳洲。寸心宁死别，不忍生离忧。
钱起,送韦信爱子归觐,离舟解缆到斜晖，春水东流燕北飞。才子学诗趋露冕，棠花含笑待斑衣。稍闻江树啼猿近，转觉山林过客稀。借问还珠盈合浦，何如鲤也入庭闱。
令狐楚,立秋日悲怀,清晓上高台，秋风今日来。又添新节恨，犹抱故年哀。泪岂挥能尽，泉终闭不开。更伤春月过，私服示无缞。
李隆基,早度蒲津关,钟鼓严更曙，山河野望通。鸣銮下蒲坂，飞旆入秦中。地险关逾壮，天平镇尚雄。春来津树合，月落戍楼空。马色分朝景，鸡声逐晓风。所希常道泰，非复候繻同。
孟郊,吊江南老家人春梅,念尔筋力尽，违我衣食恩。奈何粗犷儿，生鞭见死痕。旧使常以礼，新怨将谁吞。胡为乎泥中，消歇教义源。
归仁,酬沈先辈卷,一百八十首，清泠韵可敲。任从人不爱，终是我难抛。桂魄吟来满，蒲团坐得凹。先生声价在，寰宇几人抄。
李商隐,寄恼韩同年二首（时韩住萧洞）,帘外辛夷定已开，开时莫放艳阳回。年华若到经风雨，便是胡僧话劫灰。龙山晴雪凤楼霞，洞里迷人有几家。我为伤春心自醉，不劳君劝石榴花。
白居易,采莲曲,菱叶萦波荷飐风，荷花深处小船通。逢郎欲语低头笑，碧玉搔头落水中。
封敖,春色满皇州,帝里春光正，葱茏喜气浮。锦铺仙禁侧，镜写曲江头。红萼开萧阁，黄丝拂御楼。千门歌吹动，九陌绮罗游。日近风先满，仁深泽共流。应非憔悴质，辛苦在神州。
刘禹锡,郡斋书怀寄江南白尹，兼简分司崔宾客,谩读图书三十车，年年为郡老天涯。一生不得文章力，百口空为饱暖家。绮季衣冠称鬓面，吴公政事副词华。还思谢病吟归去，同醉城东桃李花。
元稹,酬杨司业十二兄早秋述情见寄,白发故人少，相逢意弥远。往事共销沉，前期各衰晚。昨来遇弥苦，已复云离巘。秋草古胶庠，寒沙废宫苑。知心岂忘鲍，咏怀难和阮。壮志日萧条，那能竞朝幰。
杜牧,破镜,佳人失手镜初分，何日团圆再会君。今朝万里秋风起，山北山南一片云。
钱起,过曹钧隐居,荃蕙有奇性，馨香道为人。不居众芳下，宁老空林春。之子秉高节，攻文还守真。素书寸阴尽，流水怨情新。济济振缨客，烟霄各致身。谁当举玄晏，不使作良臣。
卢顺之,重阳东观席上赠侍郎张固,渡江旌旆动鱼龙，令节开筵上碧峰。翡翠巢低岩桂小，茱萸房湿露香浓。白云郊外无尘事，黄菊筵中尽醉容。好是谢公高兴处，夕阳归骑出疏松。
卢纶,秋晚河西县楼送浑中允赴朝阙,高楼吹玉箫，车马上河桥。岐路自奔隘，壶觞终寂寥。芳兰生贵里，片玉立清朝。今日台庭望，心遥非地遥。
张说,赠崔公,我闻西汉日，四老南山幽。长歌紫芝秀，高卧白云浮。朝野光尘绝，榛芜年貌秋。一朝驱驷马，连辔入龙楼。昔遁高皇去，今从太子游。行藏惟圣节，福祸在人谋。卒能匡惠帝，岂不赖留侯。事随年代远，名与图籍留。平生钦淳德，慷慨景前修。蚌蛤伺阴兔，蛟龙望斗牛。无嗟异飞伏，同气幸相求。
汪遵,越女,玉貌何曾为浣沙，只图勾践献夫差。苏台日夜唯歌舞，不觉干戈犯翠华。
李白,前有一樽酒行二首,春风东来忽相过，金樽渌酒生微波。落花纷纷稍觉多，美人欲醉朱颜酡。青轩桃李能几何，流光欺人忽蹉跎。君起舞，日西夕。当年意气不肯平，白发如丝叹何益。琴奏龙门之绿桐，玉壶美酒清若空。催弦拂柱与君饮，看朱成碧颜始红。胡姬貌如花，当垆笑春风。笑春风，舞罗衣，君今不醉将安归。
贯休,陪冯使君游六首·登干霄亭,拥翠扪萝山屐轻，飘飖红旆在青冥。仙科朱绂言非贵，溪鸟林泉癖爱听。古桂林边棋局湿，白云堆里茗烟青。因思庐岳弥天客，手把金书倚石屏。
齐己,古松,雷电不敢伐，鳞皴势万端。蠹依枯节死，蛇入朽根盘。影浸僧禅湿，声吹鹤梦寒。寻常风雨夜，应有鬼神看。
李白,改九子山为九华山联句,妙有分二气，灵山开九华。层标遏迟日，半壁明朝霞。积雪曜阴壑，飞流喷阳崖。青莹玉树色，缥缈羽人家。
白居易,寄答周协律（来诗多叙苏州旧游）,故人叙旧寄新篇，惆怅江南到眼前。闇想楼台万馀里，不闻歌吹一周年。桥头谁更看新月，池畔犹应泊旧船。最忆后庭杯酒散，红屏风掩绿窗眠。
李贺,相和歌辞·铜雀妓,佳人一壶酒，秋容满千里。石马卧新烟，忧来何所似。歌声且潜弄，陵树风自起。长裾压高台，泪眼看花机。
于鹄,送唐大夫让节归山（一作送唐中丞入道）,年老功成乞罢兵，玉阶匍匐进双旌。朱门鸳瓦为仙观，白领狐裘出帝城。侍女休梳官样髻，蕃童新改道家名。到时浸发春泉里，犹梦红楼箫管声。
贾岛,题韦云叟草堂,新起此堂开北窗，当窗山隔一重江。白茅草苫重重密，爱此秋天夜雨淙。
康翊仁,鲛人潜织,珠馆冯夷室，灵鲛信所潜。幽闲云碧牖，滉漾水精帘。机动龙梭跃，丝萦藕淬添。七襄牛女恨，三日大人嫌。透手击吴练，凝冰笑越缣。无因听札札，空想濯纤纤。
鲍溶,旧镜,婵娟本家镜，与妾归君子。每忆并照时，相逢明月里。春风忽分影，白日难依倚。珠粉不结花，玉珰宁辉耳。心期不可见，不保长如此。华发一欺人，青铜化为鬼。良人有归日，肯学妖桃李。瑶匣若浮云，冥冥藏玉水。侍儿不遣照，恐学孤鸾死。
刘洎,安德山池宴集,平阳擅歌舞，金谷盛招携。何如兼往烈，会赏叶幽栖。已均朝野致，还欣物我齐。春晚花方落，兰深径渐迷。蒲新节尚短，荷小盖犹低。无劳拂长袖，直待夜乌啼。
皎然,赋得啼猿送客,万里巴江外，三声月峡深。何年有此路，几客共沾襟。断壁分垂影，流泉入苦吟。凄凉离别后，闻此更伤心。
杜牧,宫人冢,尽是离宫院中女，苑墙城外冢累累。少年入内教歌舞，不识君王到老时。
刘商,酬问师,虚空无处所，仿佛似琉璃。诗境何人到，禅心又过诗。
NA,薛稷书语,买褚得薛不落节。
孙元晏,吴·吕蒙,幼小家贫实可哀，愿征行去志难回。不探虎穴求身达，争得人间富贵来。
王勃,山亭夜宴,桂宇幽襟积，山亭凉夜永。森沉野径寒，肃穆岩扉静。竹晦南汀色，荷翻北潭影。清兴殊未阑，林端照初景。
NA,蜥蜴求雨歌,蜥蜴蜥蜴，兴云吐雾。雨若滂沱，放汝归去。
元稹,卢十九子蒙吟卢七员外洛川怀古六韵，命余和,闻道卢明府，闲行咏洛神。浪圆疑靥笑，波斗忆眉颦。蹀躞桥头马，空濛水上尘。草芽犹犯雪，冰岸欲消春。寓目终无限，通辞未有因。子蒙将此曲，吟似独眠人。
裴夷直,扬州寄诸子,千里隔烟波，孤舟宿何处。遥思耿不眠，淮南夜风雨。
韦庄,咸通,咸通时代物情奢，欢杀金张许史家。破产竞留天上乐，铸山争买洞中花。诸郎宴罢银灯合，仙子游回璧月斜。人意似知今日事，急催弦管送年华。
刘希夷,将军行,将军辟辕门，耿介当风立。诸将欲言事，逡巡不敢入。剑气射云天，鼓声振原隰。黄尘塞路起，走马追兵急。弯弓从此去，飞箭如雨集。截围一百里，斩首五千级。代马流血死，胡人抱鞍泣。古来养甲兵，有事常讨袭。乘我庙堂运，坐使干戈戢。献凯归京师，军容何翕习。
刘兼,玉烛花,袅袅香英三四枝，亭亭红艳照阶墀。正当晚槛初开处，却似春闱就试时。少女不吹方熠爚，东君偏惜未离披。夜深斜倚朱栏外，拟把邻光借与谁。
李德裕,春暮思平泉杂咏二十首·金松（出天台山，叶带金色）,台岭生奇树，佳名世未知。纤纤疑大菊，落落是松枝。照日含金晰，笼烟淡翠滋。勿言人去晚，犹有岁寒期。
高適,酬河南节度使贺兰大夫见赠之作,高阁凭栏槛，中军倚旆旌。感时常激切，于己即忘情。河华屯妖气，伊瀍有战声。愧无戡难策，多谢出师名。秉钺知恩重，临戎觉命轻。股肱瞻列岳，唇齿赖长城。隐隐摧锋势，光光弄印荣。鲁连真义士，陆逊岂书生。直道宁殊智，先鞭忽抗行。楚云随去马，淮月尚连营。抚剑堪投分，悲歌益不平。从来重然诺，况值欲横行。
李谅,苏州元日郡斋感怀，寄越州元相公、杭州白舍人,称庆还乡郡吏归，端忧明发俨朝衣。首开三百六旬日，新知四十九年非。当官补拙犹勤虑，游宦量才已息机。举族共资随月俸，一身惟忆故山薇。旧交邂逅封疆近，老牧萧条宴赏稀。书札每来同笑语，篇章时到借光辉。丝纶暂厌分符竹，舟楫初登拥羽旗。未知今日情何似，应与幽人事有违。
刘禹锡,江陵严司空见示与成都武相公唱和，因命同作,南荆西蜀大行台，幕府旌门相对开。名重三司平水土，威雄八阵役风雷。彩云朝望青城起，锦浪秋经白帝来。不是郢中清唱发，谁当丞相掞天才。
权德舆,晨坐寓兴,清晨坐虚斋，群动寂未喧。泊然一室内，因见万化源。得丧心既齐，清净教益敦。境来每自惬，理胜或不言。亭柯见荣枯，止水知清浑。悠悠世上人，此理法难论。
殷穆,题郑士林亭,藤拂石溪流水净，风来云寺过钟微。
戴叔伦,堤上柳,垂柳万条丝，春来织别离。行人攀折处，闺妾断肠时。
司空图,自诫,我祖铭座右，嘉谋贻厥孙。勤此苟不怠，令名日可存。媒衒士所耻，慈俭道所尊。松柏岂不茂，桃李亦自繁。众人皆察察，而我独昏昏。取训于老氏，大辩欲讷言。
孟浩然,送席大,惜尔怀其宝，迷邦倦客游。江山历全楚，河洛越成周。道路疲千里，乡园老一丘。知君命不偶，同病亦同忧。
刘商,送从弟赴上都,车骑秦城远，囊装楚客贫。月明思远道，诗罢诉何人。
杜牧,将出关宿层峰驿，却寄李谏议,孤驿在重阻，云根掩柴扉。数声暮禽切，万壑秋意归。心驰碧泉涧，目断青琐闱。明日武关外，梦魂劳远飞。
韦庄,中酒,南邻酒熟爱相招，蘸甲倾来绿满瓢。一醉不知三日事，任他童稚作渔樵。
王邕,湘灵鼓瑟,宝瑟和琴韵，灵妃应乐章。依稀闻促柱，仿佛梦新妆。波外声初发，风前曲正长。凄清和万籁，断续绕三湘。转觉云山迥，空怀杜若芳。诚能传此意，雅奏在宫商。
许棠,失题（一作送前汝州李侍御罢归宣城第二首）,独夜长城下，孤吟近北辰。半天初去雁，穷碛远来人。月黯氛埃积，风膻帐幕邻。惟闻防虏寇，不语暗伤神。
孙元晏,吴·太史慈,圣德招贤远近知，曹公心计却成欺。陈韩昔日尝投楚，岂是当归召得伊。
韩偓,新上头,学梳松鬓试新裙，消息佳期在此春。为要好多心转惑，遍将宜称问傍人。
王建,太和公主和蕃,塞黑云黄欲渡河，风沙眯眼雪相和。琵琶泪湿行声小，断得人肠不在多。
张籍,昆仑儿,昆仑家住海中州，蛮客将来汉地游。言语解教秦吉了，波涛初过郁林洲。金环欲落曾穿耳，螺髻长卷不裹头。自爱肌肤黑如漆，行时半脱木绵裘。
NA,景震剑文,撝雷电，运玄星。摧凶恶，亨利贞。乾降精，坤应灵。日月象，岳渎形。
赵嘏,昔昔盐二十首·花飞桃李蹊,远期难可托，桃李自依依。花径无容迹，戎裘未下机。随风开又落，度日扫还飞。欲折枝枝赠，那知归不归。
卢照邻,元日述怀（一作明月引）,筮仕无中秩，归耕有外臣。人歌小岁酒，花舞大唐春。草色迷三径，风光动四邻。愿得长如此，年年物候新。
白居易,山下留别佛光和尚,劳师送我下山行，此别何人识此情。我已七旬师九十，当知后会在他生。
张说,过蜀道山,我行春三月，山中百花开。披林入峭蒨，攀登陟崔嵬。白云半峰起，清江出峡来。谁知高深意，缅邈心幽哉。
郑谷,峡中,万重烟霭里，隐隐见夔州。夜静明月峡，春寒堆雪楼。独吟谁会解，多病自淹留。往事如今日，聊同子美愁。
张籍,新城甲仗楼,谢氏起新楼，西临城角头。图功百尺丽，藏器五兵修。结缔榱甍固，虚明户槛幽。鱼龙卷旗帜，霜雪积戈矛。暑雨熇烝隔，凉风宴位留。地高形出没，山静气清优。睥睨斜光彻，阑干宿霭浮。芊芊粳稻色，脉脉苑谿流。郡化黄丞相，诗成沉隐侯。居兹良得景，殊胜岘山游。
皇甫冉,鲁山送别（一作刘长卿诗）,凄凄游子若飘蓬，明月清樽只暂同。南望千山如黛色，愁君客路在其中。
贾岛,处州李使君改任遂州因寄赠,庭树几株阴入户，主人何在客闻蝉。钥开原上高楼锁，瓶汲池东古井泉。趁静野禽曾后到，休吟邻叟始安眠。仙都山水谁能忆，西去风涛书满船。
刘庭琦,咏木槿树题武进文明府厅,物情良可见，人事不胜悲。莫恃朝荣好，君看暮落时。
郑锡,襄阳乐,春生岘首东，先暖习池风。拂水初含绿，惊林未吐红。渚边游汉女，桑下问庞公。磨灭怀中刺，曾将示孔融。
阎朝隐,明月歌,梅花雪白柳叶黄，云雾四起月苍苍。箭水泠泠刻漏长。挥玉指，拂罗裳，为君一奏楚明光。
元稹,定僧,落魄闲行不著家，遍寻春寺赏年华。野僧偶向花前定，满树狂风满树花。
曹松,吊北邙,山下望山上，夕阳看又曛。无人医白发，少地著新坟。岁代殊相远，贤愚旋不分。东归聊一吊，乱木倚寒云。
皮日休,襄州汉阳王故宅,碑字依稀庙已荒，犹闻耆旧忆贤王。园林一半为他主，山水虚言是故乡。戟户野蒿生翠瓦，舞楼栖鸽污雕梁。柱天功业缘何事，不得终身似霍光。
吴筠,高士咏·段干木,干木布衣者，守道杜衡门。德光义且富，肯易王侯尊。魏主钦其贤，轼庐情亦敦。秦兵遂不举，高卧为国藩。
许敬宗,奉和圣制登三台言志应制,中天表云榭，载极耸昆楼。圣作规玄造，轩阿复聿修。高门符令节，形胜总神州。企翼抟禽萃，飞甍燕雀游。缀星罗百拱，缘汉转三休。旦云生玉舄，初月上银钩。妙管含秦凤，仙姿丽斗牛。形言防处逸，粹藻发嘉猷。荷生无以谢，尽瘁竟何酬。
刘长卿,龙门八咏·水东渡,山叶傍崖赤，千峰秋色多。夜泉发清响，寒渚生微波。稍见沙上月，归人争渡河。
鲍溶,章华宫行,烟渚南鸿呼晓群，章华宫娥怨行云。十二巫峰仰天绿，金车何处邀云宿。小腰婑堕三千人，宫衣水碧颜青春。岂无一人似神女，忍使黛蛾常不伸。黛蛾不伸犹自可，春朝诸处门常锁。
耿湋,酬畅当,同游漆沮后，已是十年馀。几度曾相梦，何时定得书。月高城影尽，霜重柳条疏。且对尊中酒，千般想未如。
韦应物,夜望,南楼夜已寂，暗鸟动林间。不见城郭事，沉沉唯四山。
李频,述怀,望月疑无得桂缘，春天又待到秋天。杏花开与槐花落，愁去愁来过几年。
刘商,早夏月夜问王开,清风首夏夜犹寒，嫩笋侵阶竹数竿。君向苏台长见月，不知何事此中看。
李邕,铜雀妓,西陵望何及，弦管徒在兹。谁言死者乐，但令生者悲。丈夫有馀志，儿女焉足私。扰扰多俗情，投迹互相师。直节岂感激，荒淫乃凄其。颍水有许由，西山有伯夷。颂声何寥寥，唯闻铜雀诗。君举良未易，永为后代嗤。
贯休,送越将归会稽,面如玉盘身八尺，燕语清狞战袍窄。古岳龙腥一匣霜，江上相逢双眼碧。冉冉春光方婉娩，黯然别我归稽巘。他年必帅邯郸儿，与我杀轻班定远。
刘禹锡,海阳十咏·切云亭,迥破林烟出，俯窥石潭空。波摇杏梁日，松韵碧窗风。隔水生别岛，带桥如断虹。九疑南面事，尽入寸眸中。
邵楚苌,题马侍中燧木香亭,春日迟迟木香阁，窈窕佳人褰绣幕。淋漓玉露滴紫蕤，绵蛮黄鸟窥朱萼。横汉碧云歌处断，满地花钿舞时落。树影参差斜入檐，风动玲珑水晶箔。
皎然,康造录事宅送太祝侄之虔吉访兄弟,阮咸别曲四座愁，赖是春风不是秋。漫漫江行访兄弟，猿声几夜宿芦洲。
温庭筠,春日将欲东归寄新及第苗绅先辈（一作下第寄司马札）,几年辛苦与君同，得丧悲欢尽是空。犹喜故人先折桂，自怜羁客尚飘蓬。三春月照千山道，十日花开一夜风。知有杏园无路入，马前惆怅满枝红。
韩偓,闲兴,景寂有玄味，韵高无俗情。他山冰雪解，此水波澜生。影重验花密，滴稀知酒清。忙人常扰扰，安得心和平。
包佶,岁日作（一作口号）,更劳今日春风至，枯树无枝可寄花。览镜唯看飘乱发，临风谁为驻浮槎。
韦应物,难言,掬土移山望山尽，投石填海望海满。持索捕风几时得，将刀斫水几时断。未若不相知，中心万仞何由款。
杨巨源,秋日韦少府厅池上咏石,主人得幽石，日觉公堂清。一片池上色，孤峰云外情。旧溪红藓在，秋水绿痕生。何必澄湖彻，移来有令名。
戎昱,别公安贾明府,叶县门前江水深，浅于羁客报恩心。把君诗卷西归去，一度相思一度吟。
白居易,征秋税毕，题郡南亭,高城直下视，蠢蠢见巴蛮。安可施政教，尚不通语言。且喜赋敛毕，幸闻闾井安。岂伊循良化，赖此丰登年。案牍既简少，池馆亦清闲。秋雨檐果落，夕钟林鸟还。南亭日潇洒，偃卧恣疏顽。
白居易,委顺,山城虽荒芜，竹树有嘉色。郡俸诚不多，亦足充衣食。外累由心起，心宁累自息。尚欲忘家乡，谁能算官职。宜怀齐远近，委顺随南北。归去诚可怜，天涯住亦得。
孟浩然,闻裴侍御朏自襄州司户除豫州司户，因以投寄,故人荆府掾，尚有柏台威。移职自樊衍，芳声闻帝畿。昔余卧林巷，载酒过柴扉。松菊无时赏，乡园欲懒归。
张籍,长塘湖,长塘湖，一斛水中半斛鱼。大鱼如柳叶，小鱼如针锋，水浊谁能辨真龙。
苏颋,奉和圣制至长春宫登楼望稼穑之作,帝迹奚其远，皇符之所崇。敬时尧务作，尽力禹称功。赫赫惟元后，经营自左冯。变芜粳稻实，流恶水泉通。国阜犹前豹，人疲讵昔熊。黄图巡沃野，清吹入离宫。是阅京坻富，仍观都邑雄。凭轩一何绮，积溜写晴空。礼节家安外，和平俗在中。见龙垂渭北，辞雁指河东。睿思方居镐，宸游若饮丰。宁夸子云从，只为猎扶风。
NA,永安渠石铭,百年为市后为池。
高鹤林,因使日本愿谒鉴真和尚既灭度不觐尊颜嗟而述怀,上方传佛灯，名僧号鉴真。怀藏通邻国，真如转付民。早嫌居五浊，寂灭离嚣尘。禅院从今古，青松绕塔新。斯法留千载，名记万年春。
皇甫曾,送少微上人东南游,石梁人不到，独往更迢迢。乞食山家少，寻钟野寺遥。松门风自扫，瀑布雪难消。秋夜闻清梵，馀音逐海潮。
韩偓,残花,馀霞残雪几多在，蔫香冶态犹无穷。黄昏月下惆怅白，清明雨后寥梢红。树底草齐千片净，墙头风急数枝空。西园此日伤心处，一曲高歌水向东。
白居易,小岁日喜谈氏外孙女孩满月,今旦夫妻喜，他人岂得知。自嗟生女晚，敢讶见孙迟。物以稀为贵，情因老更慈。新年逢吉日，满月乞名时。桂燎熏花果，兰汤洗玉肌。怀中有可抱，何必是男儿。
许棠,送李频之南陵主簿,赴县是还乡，途程岂觉长。听莺离灞岸，荡桨入陵阳。野蕨生公署，闲云拂印床。晴天调膳外，垂钓有池塘。
皮日休,太湖诗·太湖石（出鼋头山）,兹山有石岸，抵浪如受屠。雪阵千万战，藓岩高下刳。乃是天诡怪，信非人功夫。白丁一云取，难甚网珊瑚。厥状复若何，鬼工不可图。或拳若虺蜴，或蹲如虎貙。连络若钩锁，重叠如萼跗。或若巨人骼，或如太帝符。胮肛筼筜笋，格磔琅玕株。断处露海眼，移来和沙须。求之烦耄倪，载之劳舳舻。通侯一以眄，贵却骊龙珠。厚赐以賝赆，远去穷京都。五侯土山下，要尔添岩龉。赏玩若称意，爵禄行斯须。苟有王佐士，崛起于太湖。试问欲西笑，得如兹石无。
李中,杪秋夕吟怀寄宋维先辈,江岛穷秋木叶稀，月高何处捣寒衣。苦嗟不见登龙客，此夜悠悠一梦飞。
白居易,闲居春尽,闲泊池舟静掩扉，老身慵出客来稀。愁应暮雨留教住，春被残莺唤遣归。揭瓮偷尝新熟酒，开箱试著旧生衣。冬裘夏葛相催促，垂老光阴速似飞。
施肩吾,夏日题方师院,火天无处买清风，闷发时来入梵宫。只向方师小廊下，回看门外是樊笼。
殷文圭,次韵九华杜先辈重阳寄投宛陵丞相,日下飞声彻不毛，酒醒时得广离骚。先生鬓为吟诗白，上相心因治国劳。千乘信回鱼榼重，九华秋迥凤巢高。强酬小谢重阳句，沙恨无金尽日淘。
朱庆馀,南湖,湖上微风小槛凉，翻翻菱荇满回塘。野船著岸入春草，水鸟带波飞夕阳。芦叶有声疑露雨，浪花无际似潇湘。飘然蓬艇东归客，尽日相看忆楚乡。
李频,送友人陆肱往太原,并州非故国，君去复寻谁。猃狁方为寇，嫖姚正用师。戍烟来自号，边雪下无时。更想经绵上，应逢禁火期。
唐彦谦,牡丹,真宰多情巧思新，固将能事送残春。为云为雨徒虚语，倾国倾城不在人。开日绮霞应失色，落时青帝合伤神。嫦娥婺女曾相送，留下鸦黄作蕊尘。
唐求,赠道者,披霞戴鹿胎，岁月不能催。饭把琪花煮，衣将藕叶裁。鹤从归日养，松是小时栽。往往樵人见，溪边洗药来。
温庭筠,过分水岭,溪水无情似有情，入山三日得同行。岭头便是分头处，惜别潺湲一夜声。
皮日休,公斋四咏·小桂,一子落天上，生此青璧枝。欻从山之幽，劚断云根移。劲挺隐珪质，盘珊缇油姿。叶彩碧髓融，花状白毫蕤。棱层立翠节，偃蹇樛青螭。影淡雪霁后，香泛风和时。吾祖在月竁，孤贞能见怡。愿老君子地，不敢辞喧卑。
刘长卿,赠秦系征君,群公谁让位，五柳独知贫。惆怅青山路，烟霞老此人。
张祜,偶苏求至话别（后六句与送苏绍之归岭南诗同）,几年沧海别，万里白头吟。夜月江流阔，春云岭路深。珠繁杨氏果，翠耀孔家禽。无复天南梦，相思空树林。
徐凝,春饮,乌家若下蚁还浮，白玉尊前倒即休。不是春来偏爱酒，应须得酒遣春愁。
杜审言,南海乱石山作,涨海积稽天，群山高嶪地。相传称乱石，图典失其事。悬危悉可惊，大小都不类。乍将云岛极，还与星河次。上耸忽如飞，下临仍欲坠。朝暾赩丹紫，夜魄炯青翠。穹崇雾雨蓄，幽隐灵仙閟。万寻挂鹤巢，千丈垂猿臂。昔去景风涉，今来姑洗至。观此得咏歌，长时想精异。
张籍,晚秋闲居,独坐高秋晚，萧条足远思。家贫常畏客，身老转怜儿。万种尽闲事，一生能几时。从来疏懒性，应只有僧知。
李白,秋浦寄内,我今寻阳去，辞家千里馀。结荷倦水宿，却寄大雷书。虽不同辛苦，怆离各自居。我自入秋浦，三年北信疏。红颜愁落尽，白发不能除。有客自梁苑，手携五色鱼。开鱼得锦字，归问我何如。江山虽道阻，意合不为殊。
薛涛,寄张元夫,前溪独立后溪行，鹭识朱衣自不惊。借问人间愁寂意，伯牙弦绝已无声。
杜荀鹤,怀庐岳书斋,长忆在庐岳，免低尘土颜。煮茶窗底水，采药屋头山。是境皆游遍，谁人不羡闲。无何一名系，引出白云间。
李群玉,中秋越台看月,海雨洗尘埃，月从空碧来。水光笼草树，练影挂楼台。皓曜迷鲸目，晶荧失蚌胎。宵分凭槛望，应合见蓬莱。
李商隐,桂林路中作,地暖无秋色，江晴有暮晖。空馀蝉嘒嘒，犹向客依依。村小犬相护，沙平僧独归。欲成西北望，又见鹧鸪飞。
卢纶,雨中酬友人,看山独行归竹院，水绕前阶草生遍。空林细雨暗无声，唯有愁心两相见。
郑损,星精亭,星沈万古痕，孤绝势无邻。地窄少留竹，空多剩占云。钓篷和雨看，樵斧带霜闻。莫惜寻常到，清风不负人。
卢纶,送从叔士准赴任润州司士,云起山城暮，沈沈江上天。风吹建业雨，浪入广陵船。久是吴门客，尝闻谢守贤。终悲去国远，泪尽竹林前。
杜甫,即事（一作天畔）,天畔群山孤草亭，江中风浪雨冥冥。一双白鱼不受钓，三寸黄甘犹自青。多病马卿无日起，穷途阮籍几时醒。未闻细柳散金甲，肠断秦川流浊泾。
权德舆,送湖南李侍御赴本使赋采菱亭诗,旧俗采菱处，津亭风景和。沅江收暮霭，楚女发清歌。曲岸萦湘叶，荒阶上白波。兰桡向莲府，一为枉帆过。
贾岛,寓兴,莫居暗室中，开目闭目同。莫趋碧霄路，容飞不容步。暗室未可居，碧霄未可趋。劝君跨仙鹤，日下云为衢。
白居易,崔湖州赠红石琴荐焕如锦文，无以答之，以诗酬谢,赪锦支绿绮，韵同相感深。千年古涧石，八月秋堂琴。引出山水思，助成金玉音。人间无可比，比我与君心。
韩偓,建谿滩波心目惊眩余平生溺奇境今则畏怯不暇因书…八字,长贪山水羡渔樵，自笑扬鞭趁早朝。今日建谿惊恐后，李将军画也须烧。
卢纶,王评事驸马花烛诗,万条银烛引天人，十月长安半夜春。步障三千隘将断，几多珠翠落香尘。一人女婿万人怜，一夜调疏抵百年。为报司徒好将息，明珠解转又能圆。人主人臣是亲家，千秋万岁保荣华。几时曾向高天上，得见今宵月里花。比翼和鸣双凤凰，欲栖金帐满城香。平明却入天泉里，日气曈曨五色光。
鲍溶,杂歌谣辞·李夫人歌,璿闺羽帐华烛陈，方士夜降夫人神。葳蕤半露芙蓉色，窈窕将期环珮身。丽如三五月，可望难亲近。颦黛含犀竟不言，春思秋怨谁能问。欲求巧笑如生时，歌尘在空瑟衔丝。神来未及梦相见，帝比初亡心更悲。爱之欲其生又死，东流万代无回水。宫漏丁丁夜向晨，烟销雾散愁方士。
许浑,趋慈和寺移宴,高寺移清宴，渔舟系绿萝。潮平秋水阔，云敛暮山多。广槛停箫鼓，繁弦散绮罗。西楼半床月，莫问夜如何。
郭震,子夜四时歌六首·秋歌,邀欢空伫立，望美频回顾。何时复采菱，江中密相遇。辟恶茱萸囊，延年菊花酒。与子结绸缪，丹心此何有。
钱起,七盘岭阻寇闻李端公先到南楚,日暮穷途泪满襟，云天南望羡飞禽。阮肠暗与孤鸿断，江水遥连别恨深。明月既能通忆梦，青山何用隔同心。秦楚眼看成绝国，相思一寄白头吟。
白居易,晚起,起晚怜春暖，归迟爱月明。放慵长饱睡，闻健且闲行。北阙停朝簿，西方入社名。唯吟一句偈，无念是无生。
贾岛,送郑山人游江湖,南游衡岳上，东往天台里。足蹑华顶峰，目观沧海水。
章孝标,赠杭州严史君,州青县白浙河濆，饱向苍龙阙下闻。鼓角自严寒海月，旌旗不动湿江云。风骚处处文章主，井邑家家父母君。长恐抱辕留不住，九天鸳鹭待成群。
王泠然,汴堤柳（一本作题河边枯柳）,隋家天子忆扬州，厌坐深宫傍海游。穿地凿山开御路，鸣笳叠鼓泛清流。流从巩北分河口，直到淮南种官柳。功成力尽人旋亡，代谢年移树空有。当时彩女侍君王，绣帐旌门对柳行。青叶交垂连幔色，白花飞度染衣香。今日摧残何用道，数里曾无一枝好。驿骑征帆损更多，山精野魅藏应老。凉风八月露为霜，日夜孤舟入帝乡。河畔时时闻木落，客中无不泪沾裳。
刘禹锡,岁杪将发楚州呈乐天,楚泽雪初霁，楚城春欲归。清淮变寒色，远树含清晖。原野已多思，风霜潜减威。与君同旅雁，北向刷毛衣。
齐己,与崔校书静话言怀,同年生在咸通里，事佛为儒趣尽高。我性已甘披祖衲，君心犹待脱蓝袍。霜髭晓几临铜镜，雪鬓寒疏落剃刀。出世朝天俱未得，不妨还往有风骚。
马戴,过野叟居,野人闲种树，树老野人前。居止白云内，渔樵沧海边。呼儿采山药，放犊饮溪泉。自著养生论，无烦忧暮年。
张祜,思归引,重重作闺清旦鐍，两耳深声长不彻。深宫坐愁百年身，一片玉中生愤血。焦桐弹罢丝自绝，漠漠暗魂愁夜月。故乡不归谁共穴，石上作蒲蒲九节。
NA,闽人语,欧阳独步，藻蕴横行。
齐己,招湖上兄弟,去岁得君消息在，两凭人信过重湖。忍贪风月当年少，不寄音书慰老夫。药鼎近闻传秘诀，诗门曾说拥寒炉。汉江江路西来便，好傍扁舟访我无。
白居易,赠康叟,八十秦翁老不归，南宾太守乞寒衣。再三怜汝非他意，天宝遗民见渐稀。
张元宗,登景云寺阁,胡马饮河洛，我家从此迁。今来独垂泪，三十六峰前。
张继,春申君祠,春申祠宇空山里，古柏阴阴石泉水。日暮江南无主人，弥令过客思公子。萧条寒景傍山村，寂寞谁知楚相尊。当时珠履三千客，赵使怀惭不敢言。
欧阳炯,赋棋》，见《韵语阳秋,古人重到今人爱，万局都无一局同。
马戴,汧上劝旧友,斗酒故人同，长歌起北风。斜阳高垒闭，秋角暮山空。雁叫寒流上，萤飞薄雾中。坐来生白发，况复久从戎。
丘为,竹下残雪,一点消未尽，孤月在竹阴。晴光夜转莹，寒气晓仍深。还对读书牖，且关乘兴心。已能依此地，终不傍瑶琴。
齐己,送玉泉道者回山寺,却忆西峰顶，经行绝爱憎。别来心念念，归去雪层层。石坞寻春笋，苔龛续夜灯。应悲尘土里，追逐利名僧。
李泌,赋茶,青青东门柳，岁晏复憔悴。良弓摧折久，谁识是龙韬。旋沫翻成碧玉池，添酥散出琉璃眼。
金昌绪,春怨（一作伊州歌）,打起黄莺儿，莫教枝上啼。啼时惊妾梦，不得到辽西。
武元衡,资圣寺贲法师晚春茶会,虚室昼常掩，心源知悟空。禅庭一雨后，莲界万花中。时节流芳暮，人天此会同。不知方便理，何路出樊笼。
罗隐,边夜,光景漂如水，生涯转似萍。雁门穷朔路，牛斗故乡星。句尽人谁切，歌终泪自零。夜阑回首算，何处不长亭。
包佶,郊庙歌辞·祀风师乐章·迎神,太皞御气，句芒肇功。苍龙青旗，爰候祥风。律以和应，神以感通。鼎俎修蚃，时惟礼崇。
吕岩,满庭芳,大道渊源，高真隐秘，风流岂可知闻。先天一气，清浊自然分。不识坎离颠倒，谁能辨、金木浮沉？幽微处，无中产有，涧畔虎龙吟。壶中，真造化，天精地髓，阴魄阳魂。运周天水火，燮理寒温。十月脱胎丹就，除此外、皆是傍门。君知否，尘寰走遍，端的少知音。
吴融,偶题,贱子曾尘国士知，登门倒屣忆当时。西州酌尽看花酒，东阁编成咏雪诗。莫道精灵无伯有，寻闻任侠报爰丝。乌衣旧宅犹能认，粉竹金松一两枝。
李端,送乐平苗明府得家字,本自求彭泽，谁云道里赊。山从石壁断，江向弋阳斜。暮色随枫树，阴云暗荻花。诸侯旧调鼎，应重宰臣家。
赵嘏,和令狐补阙春日独游西街,左掖初辞近侍班，马嘶寻得过街闲。映鞭柳色微遮水，随步花枝欲碍山。暖泛鸟声来席上，醉从诗句落人间。此时失意哀吟客，更觉风流不可攀。
王勃,饯韦兵曹,征骖临野次，别袂惨江垂。川霁浮烟敛，山明落照移。鹰风凋晚叶，蝉露泣秋枝。亭皋分远望，延想间云涯。
雍陶,伤靡草,靡草似客心，年年亦先死。无由伴花落，暂得因风起。
秦系,秋日过僧惟则故院,衰草经行处，微灯旧道场。门人失谭柄，野鸟上禅床。科斗书空古，栴檀钵自香。今朝数行泪，却洒约公房。
杜牧,寄东塔僧,初月微明漏白烟，碧松梢外挂青天。西风静起传深夜，应送愁吟入夜禅。
孟郊,乙酉岁舍弟扶侍归兴义庄居后独止舍待替人,谁言旧居止，主人忽成客。僮仆强与言，相惧终脉脉。出亦何所求，入亦何所索。饮食迷精粗，衣裳失宽窄。回风卷闲簟，新月生空壁。士有百役身，官无一姓宅。丈夫耻自饰，衰须从飒白。兰交早已谢，榆景徒相迫。惟予心中镜，不语光历历。
张籍,云童行,云童童，白龙之尾垂江中。今年天旱不作雨，水足墙上有禾黍。
施肩吾,禁中新柳,万条金钱带春烟，深染青丝不直钱。又免生当离别地，宫鸦啼处禁门前。
NA,魏薛草书语,前有虞褚，后有薛魏。
韩愈,琴曲歌辞·将归操,秋之水兮其色幽幽，我将济兮不得其由。涉其浅兮石啮我足，乘其深兮龙入我舟。我济而悔兮将安归尤。归乎归乎，无与石斗兮无应龙求。
韩愈,峡石西泉（一作寒泉）,居然鳞介不能容，石眼环环水一钟。闻说旱时求得雨，只疑科斗是蛟龙。
章碣,城东即事,闲寻香陌凤城东，时暂开襟向远风。玉笛一声芳草外，锦鸳双起碧流中。苑边花竹浓如绣，渭北山川淡似空。回首汉宫烟霭里，天河金阁未央宫。
僧法轨,与李荣互谑,姓李应须礼，言荣又不荣。身长三尺半，头毛犹未生。
郎士元,送钱拾遗归兼寄刘校书,墟落岁阴暮，桑榆烟景昏。蝉声静空馆，雨色隔秋原。归客不可望，悠然林外村。终当报芸阁，携手醉柴门。
灵一,林公,支公信高逸，久向山林住。时将孙许游，岂以形骸遇。幸辞天子诏，复览名臣疏。西晋尚虚无，南朝久沦误。因谈老庄意，乃尽逍遥趣。谁为竹林贤，风流相比附。
鲍溶,杨真人箓中像,画中留得清虚质，人世难逢白鹤身。应见茅盈哀老弟，为持金箓救生人。
杜甫,黄草,黄草峡西船不归，赤甲山下行人稀。秦中驿使无消息，蜀道兵戈有是非。万里秋风吹锦水，谁家别泪湿罗衣。莫愁剑阁终堪据，闻道松州已被围。
张乔,题友人草堂,空山卜隐初，生计亦无馀。三亩水边竹，一床琴畔书。深林收晚果，绝顶拾秋蔬。坚话长如此，何年献子虚。
孙光宪,玉蝴蝶,春欲尽，景仍长，满园花正黄。粉翅两悠飏，翩翩过短墙。鲜飙暖，牵游伴，飞去立残芳。无语对萧娘，舞衫沉麝香。
柳宗元,初秋夜坐赠吴武陵,稍稍雨侵竹，翻翻鹊惊丛。美人隔湘浦，一夕生秋风。积雾杳难极，沧波浩无穷。相思岂云远，即席莫与同。若人抱奇音，朱弦縆枯桐。清商激西颢，泛滟凌长空。自得本无作，天成谅非功。希声閟大朴，聋俗何由聪。
耿湋,赴许州留别洛中亲故,淳风今变俗，末学误为文。幸免投湘浦，那辞近汝坟。山遮魏阙路，日隐洛阳云。谁念联翩翼，烟中独失群。
李白,别储邕之剡中,借问剡中道，东南指越乡。舟从广陵去，水入会稽长。竹色溪下绿，荷花镜里香。辞君向天姥，拂石卧秋霜。
武元衡,赠道者（一作赠送）,麻衣如雪一枝梅，笑掩微妆入梦来。若到越溪逢越女，红莲池里白莲开。
储嗣宗,晚眺徐州延福寺,杉风振旅尘，晚景藉芳茵。片水明在野，万花深见人。静依归鹤思，远惜旧山春。今日惜携手，寄怀吟白蘋。
刘长卿,题独孤使君湖上林亭,出树倚朱阑，吹铙引上官。老农持锸拜，时稼卷帘看。水对登龙净，山当建隼寒。夕阳湖草动，秋色渚田宽。渤海人无事，荆州客独安。谢公何足比，来往石门难。
薛逢,猎骑,兵印长封入卫稀，碧空云尽早霜微。浐川桑落雕初下，渭曲禾收兔正肥。陌上管弦清似语，草头弓马疾如飞。岂知万里黄云戍，血迸金疮卧铁衣。
元稹,酬李浙西先因从事见寄之作,近日金銮直，亲于汉珥貂。内人传帝命，丞相让吾僚。浙郡悬旌远，长安谕日遥。因君蕊珠赠，还一梦烟霄。
赵嘏,杂曲歌辞·昔昔盐·一去无还意,良人征绝域，一去不言还。百战攻胡虏，三冬阻玉关。萧萧边马思，猎猎戍旗闲。独把千重恨，连年未解颜。
元稹,酬乐天秋兴见赠…莫怪独吟秋兴苦比君校近二毛年,劝君休作悲秋赋，白发如星也任垂。毕竟百年同是梦，长年何异少何为。
白居易,题州北路傍老柳树,皮枯缘受风霜久，条短为应攀折频。但见半衰当此路，不知初种是何人。雪花零碎逐年减，烟叶稀疏随分新。莫道老株芳意少，逢春犹胜不逢春。
李群玉,伤友,玉棺来九天，凫舄掩穷泉。芜没池塘屿，凄凉翰墨筵。短期存大梦，旧好委浮烟。我有幽兰曲，因君遂绝弦。
李涉,看射柳枝,玉弝朱弦敕赐弓，新加二斗得秋风。万人齐看翻金勒，百步穿杨逐箭空。
李白,鲁城北郭曲腰桑下送张子还嵩阳,送别枯桑下，凋叶落半空。我行懵道远，尔独知天风。谁念张仲蔚，还依蒿与蓬。何时一杯酒，更与李膺同。
李中,旅夜闻笛,长笛起谁家，秋凉夜漏赊。一声来枕上，孤客在天涯。木末风微动，窗前月渐斜。暗牵诗思苦，不独落梅花。
潘咸,送陈明府之任,客见天台县，闾阎树色间。骖回几临水，带缓独开山。吏散落花尽，人居远岛闲。过于老莱子，端简独承颜。
罗邺,野花,拂露丛开血色殷，枉无名字对空山。时逢舞蝶寻香至，少有行人辍棹攀。若在侯门看不足，为生江岸见如闲。结根毕竟输桃李，长近都城紫陌间。
王维,苑舍人能书梵字兼达梵音，皆曲尽其妙，戏为之赠,名儒待诏满公车。才子为郎典石渠。莲花法藏心悬悟，贝叶经文手自书。楚词共许胜扬马，梵字何人辨鲁鱼。故旧相望在三事，愿君莫厌承明庐。
施肩吾,杂曲歌辞·春游乐,一年三百六十日，赏心那似春中物。草迷曲坞花满园，东家少年西家出。
杜甫,戏作花卿歌,成都猛将有花卿，学语小儿知姓名。用如快鹘风火生，见贼唯多身始轻。绵州副使著柘黄，我卿扫除即日平。子章髑髅血模糊，手提掷还崔大夫。李侯重有此节度，人道我卿绝世无。既称绝世无，天子何不唤取守京都。
潘佑,七岁吟,朝游沧海东，暮归何太速。只因骑折白龙腰，谪向人间三十六。
储光羲,杂咏五首·石子松,盘石青岩下，松生盘石中。冬春无异色，朝暮有清风。五鬣何人采，西山旧两童。
武元衡,和杨弘微春日曲江南望,迟景霭悠悠，伤春南陌头。暄风一澹荡，遐思几殷优。龙去空仙沼，鸾飞掩妓楼。芳菲馀雨露，冠盖旧公侯。朱戟千门闭，黄鹂百啭愁。烟濛宫树晚，花咽石泉流。寒谷律潜应，中林兰自幽。商山将避汉，晋室正藩周。黍稷闻兴叹，琼瑶畏见投。君心即吾事，微向在沧洲。
徐夤,依御史温飞卿华清宫二十二韵,地灵蒸水暖，天气待宸游。岳拱莲花秀，峰高玉蕊秋。朝元雕翠阁，乞巧绣琼楼。碧海供骊岭，黄金络马头。五王更入帐，七贵迭封侯。夕雨鸣鸳瓦，朝阳晔柘裘。伊皋争负鼎，舜禹让垂旒。堕珥闲应拾，遗钗醉不收。飞烟笼剑戟，残月照旌斿。履朔求衣早，临阳解佩羞。宫词裁锦段，御笔落银钩。帝里新丰县，长安旧雍州。雪衣传贝叶，蝉鬓插山榴。对景瞻瑶兔，升天驾彩虬。丹书陈北虏，玄甲擐犀牛。圣诰多屯否，生灵少怨尤。穹旻当有辅，帷幄岂无筹。凤态伤红艳，鸾舆缓紫骝。树名端正在，人欲梦魂休。谶语山旁鬼，尘销陇畔丘。重来芳草恨，往事落花愁。五十年鸿业，东凭渭水流。
温庭筠,蔡中郎坟,古坟零落野花春，闻说中郎有后身。今日爱才非昔日，莫抛心力作词人。
贾岛,送郑少府,江岸一相见，空令惜此分。夕阳行带月，酌水少留君。野地初烧草，荒山过雪云。明年还调集，蝉可在家闻。
李商隐,无题二首,昨夜星辰昨夜风，画楼西畔桂堂东。身无彩凤双飞翼，心有灵犀一点通。隔座送钩春酒暖，分曹射覆蜡灯红。嗟余听鼓应官去，走马兰台类断蓬。闻道阊门萼绿华，昔年相望抵天涯。岂知一夜秦楼客，偷看吴王苑内花。
李衍,过白卫岭和韩昭,先朝神武力开边，画断封疆四五千。前望陇山屯剑戟，后凭巫峡锁烽烟。轩皇尚自亲平寇，嬴政徒劳爱学仙。想到隗宫寻胜处，正应莺语暮春天。
于鹄,登古城,独上闲城却下迟，秋山惨惨冢累累。当时还有登城者，荒草如今知是谁。
苏拯,断火谣,谁谓之推贤，于世何功果。绝尔晋侯交，禁我唐虞火。国闭檀榆烟，大礼成隳堕。暗室枯槁饭，冷面相看坐。阳升既非佑，阴伏若为佐。焉冻群生腹，将止天下祸。但究冤滥刑，天道无不可。鄙哉前朝翊赞臣，訏谟之规何琐琐。
郑善玉,郊庙歌辞·仪坤庙乐章·雍和,酌郁既灌，芗萧方爇。笾豆静器，簠簋芬飶。鱼腊荐美，牲牷表洁。是戢是将，载迎载列。
吴筠,高士咏·严子陵,汉皇敦故友，物色访严生。三聘迨深泽，一来遇帝庭。紫宸同御寝，玄象验客星。禄位终不屈，云山乐躬耕。
钱起,题嵩阳焦道士石壁,三峰花畔碧堂悬，锦里真人此得仙。玉体才飞西蜀雨，霓裳欲向大罗天。彩云不散烧丹灶，白鹿时藏种玉田。幸入桃源因去世，方期丹诀一延年。
白居易,病中辱张常侍题集贤院诗，因以继和,天禄阁门开，甘泉侍从回。图书皆帝籍，寮友尽仙才。骑省通中掖，龙楼隔上台。犹怜病宫相，诗寄洛阳来。
陆龟蒙,闻圆载上人挟儒书洎释典归日本国，更作一绝以送,九流三藏一时倾，万轴光凌渤澥声。从此遗编东去后，却应荒外有诸生。
韦庄,寄薛先辈,悬知回日彩衣荣，仙籍高标第一名。瑶树带风侵物冷，玉山和雨射人清。龙翻瀚海波涛壮，鹤出金笼燕雀惊。不说文章与门地，自然毛骨是公卿。
卢纶,晚到盩厔耆老家,老翁曾旧识，相引出柴门。苦话别时事，因寻溪上村。数年何处客，近日几家存。冒雨看禾黍，逢人忆子孙。乱藤穿井口，流水到篱根。惆怅不堪住，空山月又昏。
杜甫,孤雁（一作后飞雁）,孤雁不饮啄，飞鸣声念群。谁怜一片影，相失万重云。望尽似犹见，哀多如更闻。野鸦无意绪，鸣噪自纷纷。
贾岛,黎阳寄姚合,魏都城里曾游熟，才子斋中止泊多。去日绿杨垂紫陌，归时白草夹黄河。新诗不觉千回咏，古镜曾经几度磨。惆怅心思滑台北，满杯浓酒与愁和。
杜甫,重简王明府,甲子西南异，冬来只薄寒。江云何夜尽，蜀雨几时干。行李须相问，穷愁岂有宽。君听鸿雁响，恐致稻粱难。
秦系,题女道士居（不饵芝朮四十馀年，一作马戴诗）,不饵住云溪，休丹罢药畦。杏花虚结子，石髓任成泥。扫地青牛卧，栽松白鹤栖。共知仙女丽，莫是阮郎妻。
孙光宪,虞美人,红窗寂寂无人语，暗淡梨花雨。绣罗纹地粉新描，博山香炷旋抽条，睡魂销。天涯一去无消息，终日长相忆。教人相忆几时休？不堪枨触别离愁，泪还流。好风微揭帘旌起，金翼鸾相倚。翠檐愁听乳禽声，此时春态暗关情，独难平。画堂流水空相翳，一穗香摇曳。教人无处寄相思，落花芳草过前期，没人知。
于濆,青楼曲,青楼临大道，一上一回老。所思终不来，极目伤春草。
殷尧藩,寄太仆田卿二首,客窗强饮太匆匆，急雨寒风意万重。蓦上心来消未得，梦回又听五更钟。一阳才动伏群阴，万物于今寓太音。若喜长生添线日，微微消息识天心。
钱起,送王相公赴范阳,翊圣衔恩重，频年按节行。安危皆报国，文武不缘名。受脤仍调鼎，为霖更洗兵。幕开丞相阁，旗总贰师营。料敌知无战，安边示有征。代云横马首，燕雁拂笳声。去镇关河静，归看日月明。欲知瞻恋切，迟暮一书生。
李群玉,沅江渔者,倚棹汀洲沙日晚，江鲜野菜桃花饭。长歌一曲烟霭深，归去沧江绿波远。
刘长卿,送州人孙沅自本州却归句章新营所居,故里归成客，新家去未安。诗书满蜗舍，征税及渔竿。火种山田薄，星居海岛寒。怜君不得已，步步别离难。
贾岛,岐下送友人归襄阳,蹉跎随泛梗，羁旅到西州。举翮笼中鸟，知心海上鸥。山光分首暮，草色向家秋。若更登高岘，看碑定泪流。
陆龟蒙,奉酬袭美苦雨四声重寄三十二句·平入声,危檐仍空阶，十日滴不歇。青莎看成狂，白菊即欲没。吴王荒金尊，越妾挟玉瑟。当时虽愁霖，亦若惜落月。
李德裕,忆平泉杂咏·忆春雨,春鸠鸣野树，细雨入池塘。潭上花微落，溪边草更长。梳风白鹭起，拂水彩鸳翔。最羡归飞燕，年年在故乡。
罗隐,初夏寄顾绍宗,江上偶分袂，四回寒暑更。青山无路入，白发满头生。郢浦雁寻过，镜湖蝉又鸣。怜君未归日，杯酒若为情。
郑谷,锦二首,布素豪家定不看，若无文彩入时难。红迷天子帆边日，紫夺星郎帐外兰。春水濯来云雁活，夜机挑处雨灯寒。舞衣转转求新样，不问流离桑柘残。文君手里曙霞生，美号仍闻借蜀城。夺得始知袍更贵，著归方觉昼偏荣。宫花颜色开时丽，池雁毛衣浴后明。礼部郎官人所重，省中别占好窠名。
于濆,陇头水,行人何彷徨，陇头水呜咽。寒沙战鬼愁，白骨风霜切。薄日朦胧秋，怨气阴云结。杀成边将名，名著生灵灭。
欧阳詹,睹亡友题诗处,旧友亲题壁上诗，伤看缘迹不缘词。门前犹是长安道，无复回车下笔时。
韦应物,送元锡、杨凌,荒林翳山郭，积水成秋晦。端居意自违，况别亲与爱。欢筵慊未足，离灯悄已对。还当掩郡阁，伫君方此会。
李端,云际中峰居喜见苗发（一作祖咏诗）,自得中峰住，深林亦闭关。经秋无客到，入夜有僧还。暗涧泉声小，荒村树影闲。高窗不可望，星月满空山。
张乔,长门怨,御泉长绕凤凰楼，自是恩波别处流。闲揲舞衣归未得，夜来砧杵六宫秋。
孟贯,赠栖隐洞谭先生,先生双鬓华，深谷卧云霞。不伐有巢树，多移无主花。石泉春酿酒，松火夜煎茶。因问山中事，如君有几家。
戴叔伦,江行,漾舟晴川里，挂席候风生。临泛何容与，爱此江水清。芦洲隐遥嶂，露日映孤城。自顾疏野性，屡忘鸥鸟情。聊复于时顾，暂欲解尘缨。驱驰非吾愿，虚怀浩已盈。
姚系,庭柳,袅袅柳杨枝，当轩杂珮垂。交阴总共密，分条各自宜。因依似永久，揽结更伤离。爱此阳春色，秋风莫遽吹。
齐己,题终南山隐者室,终南山北面，直下是长安。自扫青苔室，闲欹白石看。风吹窗树老，日晒窦云干。时向圭峰宿，僧房瀑布寒。
薛存诚,东都父老望幸,銮舆秦地久，羽卫洛阳空。彼土虽凭固，兹川乃得中。龙颜觐白日，鹤发仰清风。望幸诚逾邈，怀来意不穷。昔因封泰岳，今伫蹑维嵩。天地心无异，神祇理亦同。翠华翔渭北，玉检候关东。众愿其难阻，明君早勒功。
许宣平,见李白诗又吟,一池荷叶衣无尽，两亩黄精食有馀。又被人来寻讨著，移庵不免更深居。
施肩吾,幽居,空岩雨暴泉声乱，幽径苔深鸟迹重。
黄滔,寓题,吴中烟水越中山，莫把渔樵谩自宽。归泛扁舟可容易，五湖高士是抛官。
李洞,江峡寇乱寄怀吟僧,半锡探寒流，别师猿鹤洲。二三更后雨，四十字边秋。立塞吟霞石，敲鼙看雪楼。扶亲何处隐，惊梦入嵩丘。
张聿,圆灵水镜,凤池开月镜，清莹写寥天。影散微波上，光含片玉悬。菱花凝泛滟，桂树映清鲜。乐广披云日，山涛卷雾年。濯缨何处去，鉴物自堪妍。回首看云液，蟾蜍势正圆。
韩愈,池上絮,池上无风有落晖，杨花晴后自飞飞。为将纤质凌清镜，湿却无穷不得归。
方干,越中言事二首（咸通八年琅琊公到任后作）,异术闲和合圣明，湖光浩气共澄清。郭中云吐啼猿寺，山上花藏调角城。香起荷湾停棹饮，丝垂柳陌约鞭行。游人今日又明日，不觉镜中新发生。云霞水木共苍苍，元化分功秀一方。百里湖波轻撼月，五更军角慢吹霜。沙边贾客喧鱼市，岛上潜夫醉笋庄。终岁逍遥仁术内，无名甘老买臣乡。
白居易,戏答皇甫监（时皇甫监初丧偶）,寒宵劝酒君须饮，君是孤眠七十身。莫道非人身不暖，十分一醆暖于人。
张蠙,赠可伦上人,师教本于空，流来不自东。修从多劫后，行出众人中。衲冷湖山雨，幡轻海甸风。游吴累夏讲，还与虎溪同。
卢仝,将归山招冰僧,买得一片田，济源花洞前。千里石壁坼，一条流泌泉。青松盘樛枝，森森上插青冥天。枝上有猿，宿处近鹤巢，清唳孤吟声相交。月轮下射空洞响，丝篁成韵风萧萧。我心尘外心，爱此尘外物。欲结尘外交，苦无尘外骨。泌泉有冰公，心静见真佛。可结尘外交，占此松与月。
罗邺,巴南旅泊,巴山惨别魂，巴水彻荆门。此地若重到，居人谁复存。落帆红叶渡，驻马白云村。却羡南飞雁，年年到故园。
蒋防,题杜宾客新丰里幽居,退迹依三径，辞荣继二疏。圣情容解印，帝里许悬车。已去龙楼籍，犹分御廪储。风泉输耳目，松竹助玄虚。调护心常在，山林意有馀。应嗤紫芝客，远就白云居。
杜荀鹤,秋日山中寄李处士,吾辈道何穷，寒山细雨中。儿童书懒读，果栗树将空。言论关时务，篇章见国风。升平犹可用，应不废为公。
李白,湖边采莲妇,小姑织白纻，未解将人语。大嫂采芙蓉，溪湖千万重。长兄行不在，莫使外人逢。愿学秋胡妇，贞心比古松。
熊孺登,青溪村居二首,家占溪南千个竹，地临湖上一群山。渔船多在马长放，出处自由闲不闲。深树黄鹂晓一声，林西江上月犹明。野人早起无他事，贪绕沙泉看笋生。
刘得仁,别王山人,旨甘虽自足，未是禄荣亲。尚逐趋时伴，多离有道人。山居衣以草，生寄药随身。不食长无疾，年知出十旬。
段成式,游长安诸寺联句·靖恭坊大兴善寺·老松青桐联二…绝句,有松堪系马，遇钵更投针。记得汤师句，高禅助朗吟。乘晴入精舍，语默想东林。尽是忘机侣，谁惊息影禽。一雨微尘尽，支郎许数过。方同嗅薝卜，不用算多罗。
无名氏,明月湖醉后蔷薇花歌,万朵当轩红灼灼，晚阴照水尘不著。西施醉后情不禁，侍儿扶下蕊珠阁。柔条嫩蕊轻wV鳃，一低一昂合又开。深红浅绿状不得，日斜池畔香风来。红能柔，绿能软，浓淡参差相宛转。舞蝶双双谁唤来，轻绡片片何人剪。白发使君思帝乡，驱妻领女游花傍。持杯忆著曲江事，千花万叶垂宫墙。复有同心初上第，日暮华筵移水际。笙歌日日徵教坊，倾国名倡尽佳丽。我曾此处同诸生，飞盂落盏纷纵横。将欲得到上天路，刚向直道中行去。一朝失势当如此，万事如灰壮心死。谁知奏御数万言，翻割龟符四千里。丈夫达则贤，穷则愚。胡为紫，胡为朱？莫思身外穷通事，且醉花前一百壶。
NA,席上歌,洞府深沈春日长，山花无主自芬芳。凭阑寂寂看明月，欲种桃花待阮郎。
白居易,陕府王大夫相迎偶赠,紫微阁老自多情，白首园公岂要迎。伴我绿槐阴下歇，向君红旆影前行。纶巾发少浑欹仄，篮舆肩齐甚稳平。但问主人留几日，分司宾客去无程。
杜牧,兵部尚书席上作,华堂今日绮筵开，谁唤分司御史来。偶发狂言惊满坐，三重粉面一时回。
张祜,夕次桐庐,百里清溪口，扁舟此去过。晚潮风势急，寒叶雨声多。戍出山头鼓，樵通竹里歌。不堪无酒夜，回首梦烟波。
NA,明堂乐章·舒和,御扆合宫承宝历，席图重馆奉明灵。偃武修文九围泰，沉烽静柝八荒宁。
储光羲,留别安庆李太守,明牧念行子，又言悲解携。初筵方落日，醉止到鸣鸡。过客来自北，大军居在西。丘家如讨逆，敢以庶盘溪。
王缙,送孙秀才（以下二首一作王维诗）,帝城风日好，况复建平家。玉枕双纹簟，金盘五色瓜。山中无鲁酒，松下饭胡麻。莫厌田家苦，归期远复赊。
元稹,有鸟二十章（庚寅）,有鸟有鸟名老鸱，鸱张贪很老不衰。似鹰指爪唯攫肉，戾天羽翮徒翰飞。朝偷暮窃恣昏饱，后顾前瞻高树枝。珠丸弹射死不去，意在护巢兼护儿。有鸟有鸟毛似鹤，行步虽迟性灵恶。主人但见闲慢容，行占蓬莱最高阁。弱羽长忧俊鹘拳，疽肠暗著鹓雏啄。千年不死伴灵龟，枭心鹤貌何人觉。有鸟有鸟如鹳雀，食蛇抱xB天姿恶。行经水浒为毒流，羽拂酒杯为死药。汉后忍渴天岂知，骊姬坟地君宁觉。呜呼为有白色毛，亦得乘轩谬称鹤。有鸟有鸟名为鸠，毛衣软毳心性柔。鹘缘暖足怜不吃，鹞为同科曾共游。飞飞渐上高高阁，百鸟不猜称好逑。佳人许伴鹓雏食，望尔化为张氏钩。有鸟有鸟名野鸡，天姿耿介行步齐。主人偏养怜整顿，玉粟充肠瑶树栖。池塘潜狎不鸣雁，津梁暗引无用鹈。秋鹰迸逐霜鹘远，鵩鸟护巢当昼啼。主人频问遣妖术，力尽计穷音响凄。当时何不早量分，莫遣辉光深照泥。有鸟有鸟群翠碧，毛羽短长心并窄。皆曾偷食渌池鱼，前去后来更逼迫。食鱼满腹各自飞，池上见人长似客。飞飞竞占嘉树林，百鸟不争缘凤惜。有鸟有鸟群纸鸢，因风假势童子牵。去地渐高人眼乱，世人为尔羽毛全。风吹绳断童子走，馀势尚存犹在天。愁尔一朝还到地，落在深泥谁复怜。有鸟有鸟名啄木，木中求食常不足。偏啄邓林求一虫，虫孔未穿长觜秃。木皮已穴虫在心，虫蚀木心根柢覆。可怜树上百鸟儿，有时飞向新林宿。有鸟有鸟众蝙蝠，长伴佳人占华屋。妖鼠多年羽翮生，不辨雌雄无本族。穿墉伺隙善潜身，昼伏宵飞恶明烛。大厦虽存柱石倾，暗啮栋梁成蠹木。有鸟有鸟名为鸮，深藏孔穴难动摇。鹰鹯绕树探不得，随珠弹尽声转娇。主人烦惑罢擒取，许占神林为物妖。当时幸有燎原火，何不鼓风连夜烧。有鸟有鸟名燕子，口中未省无泥滓。春风吹送廊庑间，秋社驱将嵌孔里。雷惊雨洒一时苏，云压霜摧半年死。驱去驱来长信风，暂托栋梁何用喜。有鸟有鸟名老乌，贪痴突悖天下无。田中攫肉吞不足，偏入诸巢探众雏。归来仍占主人树，腹饱巢高声响粗。山鸦野鹊闲受肉，凤凰不得闻罪辜。秋鹰掣断架上索，利爪一挥毛血落。可怜鸦鹊慕腥膻，犹向巢边竞纷泊。有鸟有鸟谓白鹇，雪毛皓白红觜殷。贵人妾妇爱光彩，行提坐臂怡朱颜。妖姬谢宠辞金屋，雕笼又伴新人宿。无心为主拟衔花，空长白毛映红肉。有鸟有鸟群雀儿，中庭啄粟篱上飞。秋鹰欺小嫌不食，凤凰容众从尔随。大鹏忽起遮白日，馀风簸荡山岳移。翩翾百万徒惊噪，扶摇势远何由知。古来妄说衔花报，纵解衔花何所为。可惜官仓无限粟，伯夷饿死黄口肥。有鸟有鸟皆百舌，舌端百啭声咄eu。先春尽学百鸟啼，真伪不分听者悦。伶伦凤律乱宫商，盘木天鸡误时节。朝朝暮暮主人耳，桃李无言管弦咽。五月炎光朱火盛，阳焰烧阴幽响绝。安知不是卷舌星，化作刚刀一时截。有鸟有鸟毛羽黄，雄者为鸳雌者鸯。主人并养七十二，罗列雕笼开洞房。雄鸣一声雌鼓翼，夜不得栖朝不食。气息榻然双翅垂，犹入笼中就颜色。有鸟有鸟名鹞雏，铃子眼睛苍锦襦。贵人腕软怜易臂，奋肘一挥前后呼。俊鹘无由拳狡兔，金雕不得擒魅狐。文王长在苑中猎，何日非熊休卖屠。有鸟有鸟名鹦鹉，养在雕笼解人语。主人曾问私所闻，因说妖姬暗欺主。主人方惑翻见疑，趁归陇底双翅垂。山鸦野雀怪鹦语，竞噪争窥无已时。君不见隋朝陇头姥，娇养双鹦嘱新妇。一鹦曾说妇无仪，悍妇杀鹦欺主母。一鹦闭口不复言，母问不言何太久。鹦言悍妇杀鹦由，母为逐之乡里丑。当时主母信尔言，顾尔微禽命何有。今之主人翻尔疑，何事笼中漫开口。有鸟有鸟名俊鹘，鹞小雕痴俊无匹。雏鸭拂爪血迸天，狡兔中拳头粉骨。平明度海朝未食，拔上秋空云影没。瞥然飞下人不知，搅碎荒城魅狐窟。有鸟有鸟真白鹤，飞上九霄云漠漠。司晨守夜悲鸡犬，啄腐吞腥笑雕鹗。尧年值雪度关山，晋室闻琴下寥廓。辽东尽尔千岁人，怅望桥边旧城郭。
韦庄,和陆谏议避地寄东阳进退未决见寄,未归天路紫云深，暂驻东阳岁月侵。入洛声华当世重，闵周章句满朝吟。开炉夜看黄芽鼎，卧瓮闲欹白玉簪。读易草玄人不会，忧君心是致君心。
章孝标,风不鸣条（一作左牢诗）,旭日悬清景，微风在绿条。入松声不发，过柳影空摇。长养应潜变，扶疏每暗飘。有林时杳杳，无树暂萧萧。慢逐清烟散，轻和瑞气饶。丰年知有待，歌咏美唐尧。
皇甫冉,送荣别驾赴华州,直到群峰下，应无累日程。高车入郡舍，流水出关城。草色田家迥，槐阴府吏迎。还将海沂咏，籍甚汉公卿。
柳宗元,乐府杂曲·鼓吹铙歌·泾水黄,泾水黄，陇野茫。负太白，腾天狼。有鸟鸷立，羽翼张。钩喙决前，钜趯傍；怒飞饥啸，翾不可当。老雄死，子复良。巢岐饮渭，肆翱翔。顿地纮，提天纲。列缺掉帜，招摇耀铓。鬼神来助，梦嘉祥。脑涂原野，魂飞扬。星辰复，恢一方。
韩偓,格卑,格卑尝恨足牵仍，欲学忘情似不能。入意云山输画匠，动人风月羡琴僧。南朝峻洁推弘景，东晋清狂数季鹰。惆怅后尘流落尽，自抛怀抱醉懵腾。
萧颖士,□□□赵载同游焦湖夜归作,将泽国，淜腾迎淮甸。东江输大江，别流从此县。仙尉俯胜境，轻桡恣游衍。自公暇有馀，微尚得所愿。拈引间翰墨，风流尽欢宴。稍移井邑闲，始悦登眺便。遥岫逢应接，连塘乍回转。划然气象分，万顷行可见。波中峰一点，云际帆千片。浩叹无端涯，孰知蕴虚变。往游信不厌，毕景方未还。兰烟霭里，延缘蒲稗间。势随风潮远，心与闲。回见出浦月，雄光射东关。悠然蓬壶事，衰颜。安得傲吏隐，弥年寓兹山。
钱起,山斋读书寄时校书杜叟,日爱蘅茅下，闲观山海图。幽人自守朴，穷谷也名愚。倒岭和溪雨，新泉到户枢。丛阑齐稚子，蟠木老潜夫。忆戴差过剡，游仙惯入壶。濠梁时一访，庄叟亦吾徒。
周昙,后汉门·废帝,乱兵如猬走王师，社稷颠危孰为持。夜逐萤光寻道路，汉家天子步归时。
秦韬玉,题竹,削玉森森幽思清，院家高兴尚分明。卷帘阴薄漏山色，欹枕韵寒宜雨声。斜对酒缸偏觉好，静笼棋局最多情。却惊九陌轮蹄外，独有溪烟数十茎。
杜甫,伤秋,林僻来人少，山长去鸟微。高秋收画扇，久客掩荆扉。懒慢头时栉，艰难带减围。将军犹汗马，天子尚戎衣。白蒋风飙脆，殷柽晓夜稀。何年减豺虎，似有故园归。
皮日休,奉和鲁望渔具十五咏·叉鱼,列炬春溪口，平潭如不流。照见游泳鱼，一一如清昼。中目碎琼碧，毁鳞殷组绣。乐此何太荒，居然愧川后。
王铎,和于兴宗登越王楼诗,谢脁题诗处，危楼压郡城。雨馀江水碧，云断雪山明。锦绣来仙境，风光入帝京。恨无青玉案，何以报高情。
孟浩然,除夜乐城逢张少府,云海泛瓯闽，风潮泊岛滨。何知岁除夜，得见故乡亲。余是乘槎客，君为失路人。平生复能几，一别十馀春。
毛文锡,西溪子,昨夜西溪游赏，芳树奇花千样。锁春光，金尊满，听弦管。娇妓舞衫香暖。不觉到斜晖，马驮归。
牛凤及,奉和受图温洛应制,八神扶玉辇，六羽警瑶谿。戒道伊川北，通津涧水西。御图开洛匮，刻石与天齐。瑞日波中上，仙禽雾里低。微臣矫羽翮，抃舞接鸾鹥。
徐夤,闲,不管人间是与非，白云流水自相依。一瓢挂树傲时代，五柳种门吟落晖。江上翠蛾遗佩去，岸边红袖采莲归。客星辞得汉光武，却坐东江旧藓矶。
白居易,桥亭卯饮,卯时偶饮斋时卧，林下高桥桥上亭。松影过窗眠始觉，竹风吹雨醉初醒。就荷叶上包鱼鲊，当石渠中浸酒瓶。生计悠悠身兀兀，甘从妻唤作刘伶。
罗隐,金陵夜泊,冷烟轻淡傍衰丛，此夕秦淮驻断蓬。栖雁远惊沽酒火，乱鸦高避落帆风。地销王气波声急，山带秋阴树影空。六代精灵人不见，思量应在月明中。
曹松,夏日东斋,三庚到秋伏，偶来松槛立。热少清风多，开门放山入。
杜牧,赠猎骑,已落双雕血尚新，鸣鞭走马又翻身。凭君莫射南来雁，恐有家书寄远人。
李德裕,忆金门旧游奉寄江西沈大夫,东望沧溟路几重，无因白首更相逢。已悲泉下双琪树，又惜天边一卧龙。人事升沉才十载，宦游漂泊过千峰。思君远寄西山药，岁暮相期向赤松。
徐铉,柳枝词十首（座中应制）,金马辞臣赋小诗，梨园弟子唱新词。君恩还似东风意，先入灵和蜀柳枝。百草千花共待春，绿杨颜色最惊人。天边雨露年年在，上苑芳华岁岁新。长爱龙池二月时，毵毵金线弄春姿。假饶叶落枝空后，更有梨园笛里吹。绿水成文柳带摇，东风初到不鸣条。龙舟欲过偏留恋，万缕轻丝拂御桥。百尺长条婉曲尘，诗题不尽画难真。凭君折向人间种，还似君恩处处春。风暖云开晚照明，翠条深映凤凰城。人间欲识灵和态，听取新词玉管声。醉折垂杨唱柳枝，金城三月走金羁。年年为爱新条好，不觉苍华也似丝。新春花柳竞芳姿，偏爱垂杨拂地枝。天子遍教词客赋，宫中要唱洞箫词。凝碧池头蘸翠涟，凤凰楼畔簇晴烟。新词欲咏知难咏，说与双成入管弦。侍从甘泉与未央，移舟偏要近垂杨。樱桃未绽梅花老，折得柔条百尺长。
吴仁璧,贾谊,扶持一疏满遗编，汉陛前头正少年。谁道恃才轻绛灌，却将惆怅吊湘川。
姚合,哭贾岛二首,白日西边没，沧波东去流。名虽千古在，身已一生休。岂料文章远，那知瑞草秋。曾闻有书剑，应是别人收。杳杳黄泉下，嗟君向此行。有名传后世，无子过今生。新墓松三尺，空阶月二更。从今旧诗卷，人觅写应争。
李白,送蔡山人,我本不弃世，世人自弃我。一乘无倪舟，八极纵远舵。燕客期跃马，唐生安敢讥。采珠勿惊龙，大道可暗归。故山有松月，迟尔玩清晖。
曹邺,送郑谷归宜春,无成归故国，上马亦高歌。况是飞鸣后，殊为喜庆多。暑销嵩岳雨，凉吹洞庭波。莫便闲吟去，须期接盛科。
赵微明,杂曲歌辞·古离别,违别未几日，一日如三秋。犹疑望可见，日日上高楼。惟见分手处，白蘋满芳洲。寸心宁死别，不忍生离愁。
崔涂,苦吟,朝吟复暮吟，只此望知音。举世轻孤立，何人念苦心。他乡无旧识，落日羡归禽。况住寒江上，渔家似故林。
李咸用,水仙操,大波相拍流水鸣，蓬山鸟兽多奇形。琴心不喜亦不惊，安弦缓爪何泠泠。水仙缥缈来相迎，伯牙从此留嘉名。峄阳散木虚且轻，重华斧下知其声。檿丝相纠成凄清，调和引得薰风生。指底先王长养情，曲终天下称太平。后人好事传其曲，有时声足意不足。始峨峨兮复洋洋，但见山青兼水绿。成连入海移人情，岂是本来无嗜欲。琴兮琴兮在自然，不在徽金将轸玉。
无名氏,斑竹簟,龙鳞满床波浪湿，血光点点湘娥泣。一片晴霞冻不飞，深沈尽讶蛟人立。百朵排花蜀缬明，珊瑚枕滑葛衣轻。闲窗独卧晓不起，冷浸羁魂锦江里。
杨凝,初次巴陵,西江浪接洞庭波，积水遥连天上河。乡信为凭谁寄去，汀洲燕雁渐来多。
刘长卿,送李录事兄归襄邓,十年多难与君同，几处移家逐转蓬。白首相逢征战后，青春已过乱离中。行人杳杳看西月，归马萧萧向北风。汉水楚云千万里，天涯此别恨无穷。
杜荀鹤,题岳麓寺,一簇楚江山，江山胜此难。觅人来画取，到处得吟看。鹤隐松声尽，鱼沈槛影寒。自知心未了，闲话亦多端。
吕温,嘲黔南观察南卓（一云卓故人效吕温作）,终南南太守，南郡在云南。闲向南亭醉，南风变俗谈。
权德舆,玉台体十二首,鸾啼兰已红，见出凤城东。粉汗宜斜日，衣香逐上风。情来不自觉，暗驻五花骢。婵娟二八正娇羞，日暮相逢南陌头。试问佳期不肯道，落花深处指青楼。隐映罗衫薄，轻盈玉腕圆。相逢不肯语，微笑画屏前。知向辽东去，由来几许愁。破颜君莫怪，娇小不禁羞。楼上吹箫罢，闺中刺绣阑。佳期不可见，尽日泪潺潺。泪尽珊瑚枕，魂销玳瑁床。罗衣不忍著，羞见绣鸳鸯。君去期花时，花时君不至。檐前双燕飞，落妾相思泪。空闺灭烛后，罗幌独眠时。泪尽肠欲断，心知人不知。秋风一夜至，吹尽后庭花。莫作经时别，西邻是宋家。独自披衣坐，更深月露寒。隔帘肠欲断，争敢下阶看。昨夜裙带解，今朝蟢子飞。铅华不可弃，莫是藁砧归。万里行人至，深闺夜未眠。双眉灯下扫，不待镜台前。
韦庄,归国遥,春欲暮，满地落花红带雨。惆怅玉笼鹦鹉，单栖无伴侣。南望去程何许，问花花不语。早晚得同归去，恨无双翠羽。金翡翠，为我南飞传我意。罨画桥边春水，几年花下醉。别后只知相愧，泪珠难远寄。罗幕绣帏鸳被，旧欢如梦里。春欲晚，戏蝶游蜂花烂熳。日落谢家池馆，柳丝金缕断。睡觉绿鬟风乱，画屏云雨散。闲倚博山长叹，泪流沾皓腕。
殷尧藩,潭州席上赠舞柘枝妓,姑苏太守青娥女，流落长沙舞柘枝。坐满绣衣皆不识，可怜红脸泪双垂。
周昙,后汉门·吕母,狱无良吏雪无由，处处戈鋋自执仇。吕母衔冤穷老妇，亦能为帅复私雠。
雍陶,哀蜀人为南蛮俘虏五章·别巂州一时恸哭云日为之变色,越巂城南无汉地，伤心从此便为蛮。冤声一恸悲风起，云暗青天日下山。
无名氏,听琴,六律铿锵间宫徵，伶伦写入梧桐尾。七条瘦玉叩寒星，万派流泉哭纤指。空山雨脚随云起，古木灯青啸山鬼。田文堕泪曲未终，子规啼血哀猿死。
李德裕,比闻龙门敬善寺有红桂树独秀伊川尝于江南…赠陈侍御,昔闻红桂枝，独秀龙门侧。越叟遗数株，周人未尝识。平生爱此树，攀玩无由得。君子知我心，因之为羽翼。岂烦嘉客誉，且就清阴息。来自天姥岑，长疑翠岚色。芬芳世所绝，偃蹇枝渐直。琼叶润不凋，珠英粲如织。犹疑翡翠宿，想待鹓雏食。宁止暂淹留，终当更封植。
元结,石宫四咏,石宫春云白，白云宜苍苔。拂云践石径，俗士谁能来。石宫夏水寒，寒水宜高林。远风吹萝蔓，野客熙清阴。石宫秋气清，清气宜山谷。落叶逐霜风，幽人爱松竹。石宫冬日暖，暖日宜温泉。晨光静水雾，逸者犹安眠。
薛逢,长安春日,穷途日日困泥沙，上苑年年好物华。荆棘不当车马道，管弦长奏绮罗家。王孙草上悠扬蝶，少女风前烂熳花。懒出任从游子笑，入门还是旧生涯。
刘长卿,硖石遇雨，宴前主簿从兄子英宅,县城苍翠里，客路两崖开。硖石云漠漠，东风吹雨来。吾兄此为吏，薄宦知无媒。方寸抱秦镜，声名传楚材。折腰五斗间，黾勉随尘埃。秩满少馀俸，家贫仍散财。谁言次东道，暂预倾金罍。虽欲少留此，其如归限催。
皮日休,初夏游楞伽精舍,越舼轻似萍，漾漾出烟郭。人声渐疏旷，天气忽寥廓。伊予惬斯志，有似劀q3瘼。遇胜即夷犹，逢幽且淹泊。俄然棹深处，虚无倚岩崿。霜毫一道人，引我登龙阁。当中见寿象，欲礼光纷箔。珠幡时相铿，恐是诸天乐。树杪见觚棱，林端逢赭垩。千寻井犹在，万祀灵不涸。下通蛟人道，水色黮而恶。欲照六藏惊，将窥百骸愕。朅去山南岭，其险如邛笮。悠然放吾兴，欲把青天摸。紫藤垂罽珥，红荔悬缨络。藓厚滑似漦，峰尖利如锷。斯须到绝顶，似愈渐离z8。一片太湖光，只惊天汉落。梅风脱纶帽，乳水透芒屩。岚姿与波彩，不动浑相著。既不暇供应，将何以酬酢。却来穿竹径，似入青油幕。穴恐水君开，龛如鬼工凿。穷幽入兹院，前楯临巨壑。遗画龙奴狞，残香虫篆薄。褫魂窥玉镜，澄虑闻金铎。云态共萦留，鸟言相许诺。古木势如虺，近之恐相蠚。怒泉声似激，闻之意争博。时禽倏已嘿，众籁萧然作。遂令不羁性，恋此如缠缚。念彼上人者，将生付寂寞。曾无肤挠事，肯把心源度。胡为儒家流，没齿勤且恪。沐猴本不冠，未是谋生错。言行既异调，栖迟亦同托。愿力傥不遗，请作华林鹤。
武元衡,秋思,秋室浩烟雾，风柳怨寒蜩。机杼夜声切，蕙兰芳意消。美人湘水曲，桂楫洞庭遥。常恐时光谢，蹉跎红艳凋。
裴迪,辋川集二十首·白石滩,跂石复临水，弄波情未极。日下川上寒，浮云澹无色。
李贺,相和歌辞·上云乐,飞香走红满天春，花龙盘盘上紫云。三千宫女列金屋，五十弦瑟海上闻。大江碎碎银沙路，嬴女机中断烟素。断烟素，缝舞衣，八月一日君前舞。
姚合,秋中夜坐,疏散永无事，不眠常夜分。月中松露滴，风引鹤同闻。
刘长卿,却赴南邑留别苏台知己,又过梅岭上，岁岁此枝寒。落日孤舟去，青山万里看。猿声湘水静，草色洞庭宽。已料生涯事，唯应把钓竿。
齐己,送灵z6上人游五台,此去清凉顶，期瞻大圣容。便应过洛水，即未上嵩峰。残照催行影，幽林惜驻踪。想登金阁望，东北极兵锋。
武元衡,送李正字之蜀,已献甘泉赋，仍登片玉科。汉官新组绶，蜀国旧烟萝。剑壁秋云断，巴江夜月多。无穷别离思，遥寄竹枝歌。
罗隐,广陵开元寺阁上作,满槛山川漾落晖，槛前前事去如飞。云中鸡犬刘安过，月里笙歌炀帝归。江蹙海门帆散去，地吞淮口树相依。红楼翠幕知多少，长向东风有是非。
白居易,九日醉吟,有恨头还白，无情菊自黄。一为州司马，三见岁重阳。剑匣尘埃满，笼禽日月长。身从渔父笑，门任雀罗张。问疾因留客，听吟偶置觞。叹时论倚伏，怀旧数存亡。奈老应无计，治愁或有方。无过学王绩，唯以醉为乡。
齐己,观盆池白莲,素萼金英喷露开，倚风凝立独徘徊。应思潋滟秋池底，更有归天伴侣来。
白居易,重到城七绝句·张十八,谏垣几见迁遗补，宪府频闻转殿监。独有咏诗张太祝，十年不改旧官衔。
戴叔伦,送东阳顾明府罢归,祖帐临鲛室，黎人拥鹢舟。坐蓝高士去，继组鄙夫留。白日落寒水，青枫绕曲洲。相看作离别，一倍不禁愁。
温庭筠,寒食节日寄楚望二首,芳兰无意绿，弱柳何穷缕。心断入淮山，梦长穿楚雨。繁花如二八，好月当三五。愁碧竟平皋，韶红换幽圃。流莺隐员树，乳燕喧馀哺。旷望恋曾台，离忧集环堵。当年不自遣，晚得终何补。郑谷有樵苏，归来要腰斧。家乏两千万，时当一百五。飔飔杨柳风，穰穰樱桃雨。年芳苦沉潦，心事如摧橹。金犊近兰汀，铜龙接花坞。青葱建杨宅，隐辚端门鼓。彩素拂庭柯，轻球落邻圃。三春谢游衍，一笑牵规矩。独有恩泽侯，归来看楚舞。
白居易,西行,衣裘不单薄，车马不羸弱。蔼蔼三月天，闲行亦不恶。寿安流水馆，硖石青山郭。官道柳阴阴，行宫花漠漠。常闻俗间语，有钱在处乐。我虽非富人，亦不苦寂寞。家僮解弦管，骑从携杯杓。时向春风前，歇鞍开一酌。
尚颜,紫阁隐者,天高紫阁侵，隐者信沈沈。道长年兼长，云深草复深。如非禅客见，即是猎人寻。北笑长安道，埃尘古到今。
崔峒,送李道士归山,秋城临古路，城上望君还。旷野入寒草，独行随远山。授人鸿宝内，将犬白云间。早晚烧丹罢，遥知冰雪寒。
陆龟蒙,新秋月夕，客有自远相寻者，作吴体二首以赠,风初寥寥月乍满，杉篁左右供馀清。因君一话故山事，忆鹤互应深溪声。云门老僧定未起，白阁道士遥相迎。日闻羽檄日夜急，掉臂欲归岩下行。惊闻远客访良夜，扶病起坐纶巾欹。清谈白纻思悄悄，玉绳银汉光离离。三吴烟雾且如此，百越琛赆来何时。林端片月落未落，强慰别情言后期。
许浑,寄桐江隐者,潮去潮来洲渚春，山花如绣草如茵。严陵台下桐江水，解钓鲈鱼能几人。
郑巢,楚城秋夕,故苑多愁夕，西风木叶黄。寒江浸雾月，晓角满城霜。弟侄来书少，关河去路长。几时停桂楫，故国隔潇湘。
高適,别崔少府,知君少得意，汶上掩柴扉。寒食仍留火，春风未授衣。皆言黄绶屈，早向青云飞。借问他乡事，今年归不归。
孙光宪,风流子,茅舍槿篱溪曲，鸡犬自南自北。菰叶长，水葓开，门外春波涨渌。听织，声促，轧轧鸣梭穿屋。楼倚长衢欲暮，瞥见神仙伴侣。微傅粉，拢梳头，隐映画帘开处。无语，无绪，慢曳罗裙归去。金络玉衔嘶马，系向绿杨阴下。朱户掩，绣帘垂，曲院水流花谢。欢罢，归也，犹在九衢深夜。
杜牧,登九峰楼,晴江滟滟含浅沙，高低绕郭滞秋花。牛歌鱼笛山月上，鹭渚鹙梁溪日斜。为郡异乡徒泥酒，杜陵芳草岂无家。白头搔杀倚柱遍，归棹何时闻轧鸦。
陈季,鹤警露,南国商飙动，东皋野鹤鸣。溪松寒暂宿，露草滴还惊。欲有高飞意，空闻召侣情。风间传藻质，月下引清声。未假抟扶势，焉知羽翼轻。吾君开太液，愿得应皇明。
张谓,同王征君湘中有怀（一作严维诗）,八月洞庭秋，潇湘水北流。还家万里梦，为客五更愁。不用开书帙，偏宜上酒楼。故人京洛满，何日复同游。
戎昱,玉台体题湖上亭,湖入县西边，湖头胜事偏。绿竿初长笋，红颗未开莲。蔽日高高树，迎人小小船。清风长入坐，夏月似秋天。
钱起,送薛八谪居,东水将孤客，南行路几千。虹翻潮上雨，鸟落瘴中天。谪去宁留恨，思归岂待年。衔杯且一醉，别泪莫潸然。
潘佐,送人往宣城,江畔送行人，千山生暮氛。谢安团扇上，为画敬亭云。
李翱,戏赠诗,县君好砖渠，绕水恣行游。鄙性乐疏野，凿地便成沟。两岸值芳草，中央漾清流。所尚既不同，砖凿可自修。从他后人见，境趣谁为幽。
许浑,夏日寄江上亲友,雨过前山日未斜，清蝉嘒嘒落槐花。车轮南北已无限，江上故人才到家。
裴迪,辋川集二十首·木兰柴,苍苍落日时，鸟声乱溪水。缘溪路转深，幽兴何时已。
陈九流,赋得春风扇微和,喜见阳和至，遥知橐籥功。迟迟散南阳，袅袅逐东风。暗入芳园里，潜吹草木中。兰荪才有绿，桃杏未成红。已觉寒光尽，还看淑气通。由来荣与悴，今日发应同。
姚伦,感秋,试向疏林望，方知节候殊。乱声千叶下，寒影一巢孤。不蔽秋天雁，惊飞夜月乌。霜风与春日，几度遣荣枯。
NA,郊庙歌辞·梁太庙乐舞辞·来仪舞,於赫帝命，应天顺人。亭育品汇，宾礼百神。洪基永固，景命惟新。肃恭孝享，祚我生民。
皇甫冉,酬卢十一过宿,乞还方未遂，日夕望云林。况复逢春草，何劳问此心。闭门公务散，枉策故情深。遥夜他乡酒，同君梁甫吟。
李峤,戈,富父舂喉日，殷辛漂杵年。晓霜含白刃，落影驻雕鋋。夕摈金门侧，朝提玉塞前。愿随龙影度，横阵彗云边。
丁仙芝,馀杭醉歌赠吴山人,晓幕红襟燕，春城白项乌。只来梁上语，不向府中趋。城头坎坎鼓声曙，满庭新种樱桃树。桃花昨夜撩乱开，当轩发色映楼台。十千兑得馀杭酒，二月春城长命杯。酒后留君待明月，还将明月送君回。
储光羲,奉别长史庾公太守徐公应召,烈风起江汉，白浪忽如山。方伯骤勤王，杞人亦忧天。酆镐顷霾晦，云龙召我贤。车骑北艰苦，艅艎西溯沿。水灵静湍濑，猛兽趋后先。龙楼开新阳，万里出云间。宇宙既焜耀，崇德济巨川。受命在神宗，振兵犹轩辕。煌煌逾涿鹿，穆穆更坤元。明王朝太阶，远迩望嘉言。游子淡何思，江湖将永年。
高適,赠别褚山人,携手赠将行，山人道姓名。光阴蓟子训，才术褚先生。墙上梨花白，尊中桂酒清。洛阳无二价，犹是慕风声。
薛能,海棠,酷烈复离披，玄功莫我知。青苔浮落处，暮柳间开时。带醉游人插，连阴被叟移。晨前清露湿，晏后恶风吹。香少传何许，妍多画半遗。岛苏涟水脉，庭绽粒松枝。偶泛因沉砚，闲飘欲乱棋。绕山生玉垒，和郡遍坤维。负赏惭休饮，牵吟分失饥。明年应不见，留此赠巴儿。
许棠,日暮江上,孤帆收广岸，落照在遥峰。南北渡人少，高低归鸟重。潮回沙出树，雨过浦沉钟。渔父虽相问，那能话所从。
司空图,诗品二十四则·清奇,娟娟群松，下有漪流。晴雪满汀，隔溪渔舟。可人如玉，步屟寻幽。载行载止，空碧悠悠。神出古异，淡不可收。如月之曙，如气之秋。
李白,君子有所思行,紫阁连终南，青冥天倪色。凭崖望咸阳，宫阙罗北极。万井惊画出，九衢如弦直。渭水银河清，横天流不息。朝野盛文物，衣冠何翕赩。厩马散连山，军容威绝域。伊皋运元化，卫霍输筋力。歌钟乐未休，荣去老还逼。圆光过满缺，太阳移中昃。不散东海金，何争西飞匿。无作牛山悲，恻怆泪沾臆。
岑参,使君席夜送严河南赴长水（得时字）,娇歌急管杂青丝，银烛金杯映翠眉。使君地主能相送，河尹天明坐莫辞。春城月出人皆醉，野戍花深马去迟。寄声报尔山翁道，今日河南胜昔时。
苏颋,山驿闲卧即事,息燕归檐静，飞花落院闲。不愁愁自著，谁道忆乡关。
司空曙,过卢秦卿旧居,五柳茅茨楚国贤，桔槔蔬圃水涓涓。黄花寒后难逢蝶。红叶晴来忽有蝉。韩康助采君臣药，支遁同看内外篇。为问潜夫空著论，如何侍从赋甘泉。
卢仝,寄萧二十三庆中,萧乎萧乎，忆萧者嵩山之卢。卢扬州，萧歙州。相思过春花，鬓毛生麦秋。千灾万怪天南道，猩猩鹦鹉皆人言。山魈吹火虫入碗，鸩鸟咒诅鲛吐涎。就中南瘴欺北客，凭君数磨犀角吃，我忆君心千百间。千百间君何时还，使我夜夜劳魂魄。
张说,右侍郎集贤院学士徐公挽词二首,才美临淄北，名高淮海东。羽仪三省遍，渔猎五车通。玉殿孤新榜，珠英落旧丛。徒悬一宝剑，何处访徐公。叹息书林友，才华天下选。并赋三阳宫，集诗集贤殿。具物衣如在，咄嗟长不见。既哀薤露词，岂忘平生眷。
郑谷,送进士吴延保及第后南游,得意却思寻旧迹，新衔未切向兰台。吟看秋草出关去，逢见故人随计来。胜地昔年诗板在，清歌几处郡筵开。江湖易有淹留兴，莫待春风落庾梅。
吴融,春雨,霏霏漠漠暗和春，幂翠凝红色更新。寒入腻裘浓晓睡，细随油壁静香尘。连云似织休迷雁，带柳如啼好赠人。别有空阶寂寥事，绿苔狼藉落花频。
马戴,江中遇客,危石江中起，孤云岭上还。相逢皆得意，何处是乡关。
高適,寄宿田家,田家老翁住东陂，说道平生隐在兹。鬓白未曾记日月，山青每到识春时。门前种柳深成巷，野谷流泉添入池。牛壮日耕十亩地，人闲常扫一茅茨。客来满酌清尊酒，感兴平吟才子诗。岩际窟中藏鼹鼠，潭边竹里隐鸬鹚。村墟日落行人少，醉后无心怯路歧。今夜只应还寄宿，明朝拂曙与君辞。
周昙,后汉门·曹娥,心摧目断哭江濆，窥浪无踪日又昏。不入重泉寻水底，此生安得见沈魂。
鲍溶,酬王侍御,惭非青玉制，故以赠仙郎。希冀留书閤，提携在笔床。讵能辉绣服，安得似芸香。所报何珍重，清明胜夜光。
顾非熊,落第后赠同居友人,有情天地内，多感是诗人。见月长怜夜，看花又惜春。愁为终日客，闲过少年身。寂寞正相对，笙歌满四邻。
韩偓,见别离者因赠之,征人草草尽戎装，征马萧萧立路傍。尊酒阑珊将远别，秋山迤逦更斜阳。白髭兄弟中年后，瘴海程途万里长。曾向天涯怀此恨，见君呜咽更凄凉。
许浑,留别赵端公,海门征棹赴龙泷，暂寄华筵倒玉缸。箫鼓散时逢夜雨，绮罗分处下秋江。孤帆已过滕王阁，高榻留眠谢守窗。却愿烟波阻风雪，待君同拜碧油幢。
元结,喻常吾直（时为摄官）,山泽多饥人，闾里多坏屋。战争且未息，征敛何时足。不能救人患，不合食天粟。何况假一官，而苟求其禄。近年更长吏，数月未为速。来者罢而官，岂得不为辱。劝为辞府主，从我游退谷。谷中有寒泉，为尔洗尘服。
李峤,旌,告善康庄侧，求贤市肆中。拥麾分彩雉，持节曳丹虹。影丽天山雪，光摇朔塞风。方知美周政，抗旆赋车攻。
施肩吾,讽山云,闲云生叶不生根，常被重重蔽石门。赖有风帘能扫荡，满山晴日照乾坤。
杜甫,白露,白露团甘子，清晨散马蹄。圃开连石树，船渡入江溪。凭几看鱼乐，回鞭急鸟栖。渐知秋实美，幽径恐多蹊。
徐铉,印秀才至舒州见寻，别后寄诗依韵和,羁游白社身虽屈，高步辞场道不卑。投分共为知我者，相寻多愧谪居时。离怀耿耿年来梦，厚意勤勤别后诗。今日溪边正相忆，雪晴山秀柳丝垂。
元结,演兴四首·闵岭中,群山以延想，吾独闵乎岭中。彼岭中兮何有，有天含之玉峰。殊閟绝之极颠，上闻产乎翠茸。欲采之以将寿，眇不知夫所从。大渊蕴蕴兮绝嶘岌岌，非梯梁以通险，当无路兮可入。彼猛毒兮曹聚，必凭托乎阻修。常儗儗兮伺人，又如何兮不愁。彼妖精兮变怪，必假见于风雨。常闪闪而伺人，又如何兮不苦。欲仗仁兮托信，将径往兮不难。久懹懹以ck惋，却迟回而永叹。惧大灵兮不知，以予心为永惟。若不可乎遂已，吾终保夫直方。则必蒙皮篻以为矢，弦毋筱以为弧。化毒铜以为戟，刺棘竹以为殳。得猛烈之材，获与之而并驱。且舂刺乎恶毒，又引射夫妖怪。尽群类兮使无，令善仁兮不害。然后采梫榕以驾深，收枞橞兮梯险。跻予身之飘飘，承予步之eY々。入岭中而登玉峰，极閟绝而求翠茸。将吾寿兮随所从，思未得兮马如龙。独翳蔽于山颠，久低回而愠瘀。空仰讼于上玄，彼至精兮必应。宁古有而今无，将与身而皆亡。岂言之而已乎。
王建,寄广文张博士,春明门外作卑官，病友经年不得看。莫道长安近于日，升天却易到城难。
权德舆,三妇诗,大妇刺绣文，中妇缝罗裙。小妇无所作，娇歌遏行云。丈人且安坐，金炉香正薰。
皇甫冉,李二侍御丹阳东去新亭,姑苏东望海陵间，几度裁书信未还。长在府中持白简，岂知天畔有青山。人归极浦寒流广，雁下平芜秋野闲。旧日新亭更携手，他乡风景亦相关。
白居易,罗子,有女名罗子，生来才两春。我今年已长，日夜二毛新。顾念娇啼面，思量老病身。直应头似雪，始得见成人。
李益,杂曲歌辞·汉宫少年行,君不见上宫警夜营八屯，冬冬街鼓朝朱轩。玉阶霜仗拥未合，少年排入铜龙门。暗闻弦管九天上，宫漏沉沉清吹繁。才明走马绝驰道，呼鹰挟弹通缭垣。玉笼金琐养黄口，探雏取卵伴王孙。分曹六博快一掷，迎欢先意笑语喧。巧为柔媚学优孟，儒衣嬉戏冠沐猿。晚来香街经柳市，行过倡市宿桃根。相逢杯酒一言失，回朱点白闻至尊。金张许史伺颜色，王侯将相莫敢论。岂知人事无定势，朝欢暮戚如掌翻。椒房宠移子爱夺，一夕秋风生戾园。徒用黄金将买赋，宁知白玉暗成痕。持杯收水水已覆，徙薪避火火更燔。欲求四老张丞相，南山如天不可上。
杜甫,孟氏（集有过孟十二仓曹十四主簿兄弟诗）,孟氏好兄弟，养亲唯小园。承颜胝手足，坐客强盘飧。负米力葵外，读书秋树根。卜邻惭近舍，训子学谁门。
崔备,奉酬中书相公至日圜丘行事…见寄之什（一作崔曙诗）,典籍开书府，恩荣避鼎司。郊丘资有事，斋戒守无为。宿雾蒙琼树，馀香覆玉墀。进经逢乙夜，展礼值明时。勋共山河列，名同竹帛垂。年年佐尧舜，相与致雍熙。
元稹,和乐天招钱蔚章看山绝句,碧落招邀闲旷望，黄金城外玉方壶。人间还有大江海，万里烟波天上无。
方干,中路寄喻凫先辈,求名如未遂，白首亦难归。送我尊前酒，典君身上衣。寒芜随楚尽，落叶渡淮稀。莫叹干时晚，前心岂便非。
温庭筠,题丰安里王相林亭二首（公明太玄经）,花竹有薄埃，嘉游集上才。白蘋安石渚，红叶子云台。朱户雀罗设，黄门驭骑来。不知淮水浊，丹藕为谁开。偶到乌衣巷，含情更惘然。西州曲堤柳，东府旧池莲。星坼悲元老，云归送墨仙。谁知济川楫，今作野人船。
李益,惜春伤同幕故人孟郎中兼呈去年看花友,畏老身全老，逢春解惜春。今年看花伴，已少去年人。
厉玄,元日观朝,玉座临新岁，朝盈万国人。火连双阙晓，仗列五门春。瑞雪销鸳瓦，祥光在日轮。天颜不敢视，称庆拜空频。
杜牧,雪中书怀,腊雪一尺厚，云冻寒顽痴。孤城大泽畔，人疏烟火微。愤悱欲谁语，忧愠不能持。天子号仁圣，任贤如事师。凡称曰治具，小大无不施。明庭开广敞，才隽受羁维。如日月縆升，若鸾凤葳蕤。人才自朽下，弃去亦其宜。北虏坏亭障，闻屯千里师。牵连久不解，他盗恐旁窥。臣实有长策，彼可徐鞭笞。如蒙一召议，食肉寝其皮。斯乃庙堂事，尔微非尔知。向来躐等语，长作陷身机。行当腊欲破，酒齐不可迟。且想春候暖，瓮间倾一卮。
李商隐,彭城公薨后赠杜二十七胜李十七潘二君…安平公门下,梁山兖水约从公，两地参差一旦空。谢墅庾村相吊后，自今岐路各西东。
陆龟蒙,奉酬袭美先辈吴中苦雨一百韵,微生参最灵，天与意绪拙。人皆机巧求，百径无一达。家为唐臣来，奕世唯稷卨。只垂青白风，凛凛自贻厥。犹残赐书在，编简苦断绝。其间忠孝字，万古光不灭。孱孙诚瞢昧，有志常搰搰。敢云嗣良弓，但欲终守节。喧哗不入耳，谗佞不挂舌。仰咏尧舜言，俯遵周孔辙。所贪既仁义，岂暇理生活。纵有旧田园，抛来亦芜没。因之成否塞，十载真契阔。冻骭一襜褕，饥肠少糠籺。甘心付天壤，委分任回斡。笠泽卧孤云，桐江钓明月。盈筐盛芡芰，满釜煮鲈鳜。酒帜风外頫，茶枪露中撷。歌谣非大雅，捃摭为小说。上可补熏茎，傍堪跐芽蘖。方当卖罾罩，尽以易纸札。踪迹尚吴门，梦魂先魏阙。寻闻天子诏，赫怒诛叛卒。宵旰悯烝黎，谟明问征伐。王师虽继下，贼垒未即拔。此时淮海波，半是生人血。霜戈驱少壮，败屋弃羸耋。践蹋比尘埃，焚烧同稿秸。吾皇自神圣，执事皆间杰。射策亦何为，春卿遂聊辍。伊余将贡技，未有耻可刷。却问渔樵津，重耕烟雨墢。诸侯急兵食，冗剩方翦截。不可抱词章，巡门事干谒。归来阖蓬楗，壁立空竖褐。暖手抱孤烟，披书向残雪。幽忧和愤懑，忽愁自惊蹶。文兮乏寸毫，武也无尺铁。平生所韬蓄，到死不开豁。念此令人悲，翕然生内热。加之被皲瘃，况复久藜粝。既为霜露侵，一卧增百疾。筋骸将束缚，腠理如箠挞。初谓抵狂貙，又如当毒蝎。江南多事鬼，巫觋连瓯粤。可口是妖讹，恣情专赏罚。良医只备位，药肆或虚设。而我正萎痿，安能致诃咄。椒兰任芳苾，精粣从罗列。醆斝既屡倾，钱刀亦随爇。兼之渎财贿，不止行盗窃。天地如有知，微妖岂逃杀。其时心力愤，益使气息辍。永夜更呻吟，空床但皮骨。君来赞贤牧，野鹤聊簪笏。谓我同光尘，心中有溟渤。轮蹄相压至，问遗无虚月。首到春鸿濛，犹残病根茇。看花虽眼晕，见酒忘肺渴。隐几还自怡，蓬卢亦争喝。抽毫更唱和，剑戟相磨戛。何大不包罗，何微不挑刮。今来值霖雨，昼夜无暂歇。杂若碎渊沦，高如破轇轕。何劳鼍吼岸，讵要鹳鸣垤。只意江海翻，更愁山岳裂。初惊蚩尤阵，虎豹争搏啮。又疑伍胥涛，蛟蜃相蹙拶。千家濛瀑练，忽似好披拂。万瓦垂玉绳，如堪取萦结。况余居低下，本是蛙蚓窟。迩来增号呼，得以恣唐突。先夸屋舍好，又恃头角凸。厚地虽直方，身能遍穿穴。常参庄辩里，亦造扬玄末。偃仰纵无机，形容且相忽。低头增叹诧，到口复嗢咽。沮洳渍琴书，莓苔染巾袜。解衣换仓粟，秕稗犹未脱。饥鸟屡窥临，泥僮苦舂bN。或闻秋稼穑，大半沈澎汃。耕父蠹齐民，农夫思旱魃。吾观天之意，未必洪水割。且要虐飞龙，又图滋跛鳖。三吴明太守，左右皆儒哲。有力即扶危，怀仁过救暍。鹿门皮夫子，气调真俊逸。截海上云鹰，横空下霜鶻。文坛如命将，可以持玉钺。不独扆羲轩，便当城老佛。顾余为山者，所得才篑撮。譬如饰箭材，尚欠镞与筈。闲将歈儿唱，强倚帝子瑟。幸得远潇湘，不然嗤贾屈。开缄窥宝肆，玑贝光比栉。朗咏冲乐悬，陶匏响铿擖。古来愁霖赋，不是不清越。非君顿挫才，沴气难摧折。驰情扣虚寂，力尽无所掇。不足谢徽音，只令凋鬓发。
陆龟蒙,樵人十咏·樵叟,自小即胼胝，至今凋鬓发。所图山褐厚，所爱山炉热。不知冠盖好，但信烟霞活。富贵如疾颠，吾从老岩穴。
卢照邻,中和乐九章·歌诸王第七,星陈帝子，岳列天孙。义光带砺，象著乾坤。我有明德，利建攸存。苴以茅社，锡以牺尊。藩屏王室，翼亮尧门。八才两献，夫何足论。
李益,罢镜,手中青铜镜，照我少年时。衰飒一如此，清光难复持。欲令孤月掩，从遣半心疑。纵使逢人见，犹胜自见悲。
李群玉,江南,鳞鳞别浦起微波，泛泛轻舟桃叶歌。斜雪北风何处宿，江南一路酒旗多。
岑参,终南东谿中作,谿水碧于草，潺潺花底流。沙平堪濯足，石浅不胜舟。洗药朝与暮，钓鱼春复秋。兴来从所适，还欲向沧洲。
司空图,歌,处处亭台只坏墙，军营人学内人妆。太平故事因君唱，马上曾听隔教坊。
贺朝,赋得春莺送友人二首（一作刘孝孙诗后四句在前作一首）,翅掩飞莺舞，啼恼婕妤悲。料取金闺意，因君问所思。流莺拂绣羽，二月上林期。待雪销金禁，衔花向玉墀。
王维,东谿玩月（一作王昌龄诗）,月从断山口，遥吐柴门端。万木分空霁，流阴中夜攒。光连虚象白，气与风露寒。谷静秋泉响，岩深青霭残。清灯入幽梦，破影抱空峦。恍惚琴窗里，松谿晓思难。
元稹,酬乐天得稹所寄纻丝布白轻庸制成衣服以诗报之,湓城万里隔巴庸，纻薄绨轻共一封。腰带定知今瘦小，衣衫难作远裁缝。唯愁书到炎凉变，忽见诗来意绪浓。春草绿茸云色白，想君骑马好仪容。
司空图,放龟二首,却为多知自不灵，今朝教汝卜长生。若求深处无深处，只有依人会有情。世外犹迷不死庭，人间莫恃自无营。本期沧海堪投迹，却向朱门待放生。
杜正伦,玄武门侍宴（一作侍宴北门）,大君端扆暇，睿赏狎林泉。开轩临禁籞，藉野列芳筵。参差歌管飏，容裔羽旗悬。玉池流若醴，云阁聚非烟。湛露晞尧日，熏风入舜弦。大德侔玄造，微物荷陶甄。谬陪瑶水宴，仍厕柏梁篇。阚名徒上月，邹辩讵谈天。既喜光华旦，还伤迟暮年。犹冀升中日，簪裾奉肃然。
周昙,三代门·文王,昭然明德报天休，礿祭惟馨胜杀牛。二老五侯何所诈，不归商受尽归周。
戎昱,同辛兖州巢父虚副端岳相思献酬…兼呈辛魏二院长杨长宁,暮角发高城，情人坐中起。临觞不及醉，分散秋风里。虽有明月期，离心若千里。前欢反惆怅，后会还如此。焉得夜淹留，一回终宴喜。羁游复牵役，馆至重湖水。早晚泛归舟，吾从数君子。
周贺,哭闲霄上人,林径西风急，松枝讲钞馀。冻髭亡夜剃，遗偈病时书。地燥焚身后，堂空著影初。吊来频落泪，曾忆到吾庐。
白居易,得潮州杨相公继之书并诗，以此寄之,诗情书意两殷勤，来自天南瘴海滨。初睹银钩还启齿，细吟琼什欲沾巾。凤池隔绝三千里，蜗舍沈冥十五春。唯有新昌故园月，至今分照两乡人。
元稹,和乐天赠云寂僧,欲离烦恼三千界，不在禅门八万条。心火自生还自灭，云师无路与君销。
张籍,惜花,濛濛庭树花，坠地无颜色。日暮东风起，飘扬玉阶侧。残蕊在犹稀，青条耸复直。为君结芳实，令君勿叹息。
张籍,宿临江驿（一作宿江上，一作宿溪中驿）,楚驿南渡口，夜深来客稀。月明见潮上，江静觉鸥飞。旅宿今已远，此行殊未归。离家久无信，又听捣寒衣。
张碧,美人梳头,玉堂花院小枝红，绿窗一片春光晓。玉容惊觉浓睡醒，圆蟾挂出妆台表。金盘解下丛鬟碎，三尺巫云绾朝翠。皓指高低寸黛愁，水精梳滑参差坠。须臾拢掠蝉鬓生，玉钗冷透冬冰明。芙蓉拆向新开脸，秋泉慢转眸波横。鹦鹉偷来话心曲，屏风半倚遥山绿。
罗隐,清溪江令公宅,蛮笺象管夜深时，曾赋陈宫第一诗。宴罢风流人不见，废来踪迹草应知。莺怜胜事啼空巷，蝶恋馀香舞好枝。还有往年金甃井，牧童樵叟等闲窥。
苏瑰,奉和九日幸临渭亭登高应制得晖字,重阳早露晞，睿赏瞰秋矶。菊气先熏酒，萸香更袭衣。清切丝桐会，纵横文雅飞。恩深答效浅，留醉奉宸晖。
NA,郊庙歌辞·武后大享拜洛乐章·昭和,九玄眷命，三圣基隆。奉承先旨，明台毕功。宗祀展敬，冀表深衷。永昌帝业，式播淳风。
唐彦谦,长溪秋望,柳短莎长溪水流，雨微烟暝立溪头。寒鸦闪闪前山去，杜曲黄昏独自愁。
皇甫曾,送陆鸿渐山人采茶回,千峰待逋客，香茗复丛生。采摘知深处，烟霞羡独行。幽期山寺远，野饭石泉清。寂寂燃灯夜，相思一磬声。
施肩吾,诮山中叟,老人今年八十几，口中零落残牙齿。天阴伛偻带嗽行，犹向岩前种松子。
长孙佐辅,相和歌辞·宫怨,窗前好树名玫瑰，去年花落今年开。无情春色尚识返，君心忽断何时来。忆昔妆成候仙仗，宫琐玲珑日新上。拊心却笑西子嚬，掩鼻谁忧郑姬谤。草染文章衣下履，花粘甲乙床前帐。三千玉貌休自夸，十二金钗独相向。盛衰倾夺欲何如，娇爱翻悲逐佞谀。重远岂能惭沼鹄，弃前方见泣船鱼。看笼不记熏龙脑，咏扇空曾秃鼠须。始意类萝新托柏，终伤如荠却甘荼。深院独开还独闭，鹦鹉惊飞苔覆地。满箱旧赐前日衣，渍枕新垂夜来泪。痕多开镜照还悲，绿髻青蛾尚未衰。莫道新缣长绝比，犹逢故剑会相追。
顾况,题山顶寺,遥闻林下语，知是经行所。日暮香风时，诸天散花雨。
齐己,勉送吴国三五新戒归,法王遗制付仁王，难得难持劫数长。努力只须坚守护，三千八万是垣墙。
方干,送喻坦之下第还江东,文战偶未胜，无令移壮心。风尘辞帝里，舟楫到家林。过楚寒方尽，浮淮月正沈。持杯话来日，不听洞庭砧。
喻凫,和段学士南亭春日对雨,晨飞晚未休，兰阁客吟愁。萧飒柳边挂，萦纡花底流。声繁乍离籁，洒急不成沤。经夕江湖思，烟波一钓舟。
元结,二风诗·乱风诗五篇·至伤,夫可伤兮？伤王乎，欲何为乎？将蠹枯矣，无人救乎？蠹枯及矣，不可救乎？嗟伤王！自为人君，变为人奴！为人君者，忘戒乎。
许浑,行次潼关题驿后轩,飞阁极层台，终南此路回。山形朝阙去，河势抱关来。雁过秋风急，蝉鸣宿雾开。平生无限意，驱马任尘埃。
元稹,智度师二首,四十年前马上飞，功名藏尽拥禅衣。石榴园下擒生处，独自闲行独自归。三陷思明三突围，铁衣抛尽衲禅衣。天津桥上无人识，闲凭栏干望落晖。
杜甫,别蔡十四著作,贾生恸哭后，寥落无其人。安知蔡夫子，高义迈等伦。献书谒皇帝，志已清风尘。流涕洒丹极，万乘为酸辛。天地则创痍，朝廷当正臣。异才复间出，周道日惟新。使蜀见知己，别颜始一伸。主人薨城府，扶榇归咸秦。巴道此相逢，会我病江滨。忆念凤翔都，聚散俄十春。我衰不足道，但愿子意陈。稍令社稷安，自契鱼水亲。我虽消渴甚，敢忘帝力勤。尚思未朽骨，复睹耕桑民。积水驾三峡，浮龙倚长津。扬舲洪涛间，仗子济物身。鞍马下秦塞，王城通北辰。玄甲聚不散，兵久食恐贫。穷谷无粟帛，使者来相因。若凭南辕吏，书札到天垠。
齐己,夏日城中作二首,三面僧邻一面墙，更无风路可吹凉。他年舍此归何处，青壁红霞裹石房。竹低莎浅雨濛濛，水槛幽窗暑月中。有境牵怀人不会，东林门外翠横空。
蒋贻恭,谢郎中惠茶,三斤绿茗赐贻恭，一种颁沾事不同。想料肠怀无答处，披毛戴角谢郎中。
陈陶,陇西行四首,汉主东封报太平，无人金阙议边兵。纵饶夺得林胡塞，碛地桑麻种不生。誓扫匈奴不顾身，五千貂锦丧胡尘。可怜无定河边骨，犹是春闺梦里人。陇戍三看塞草青，楼烦新替护羌兵。同来死者伤离别，一夜孤魂哭旧营。黠虏生擒未有涯，黑山营阵识龙蛇。自从贵主和亲后，一半胡风似汉家。
沈佺期,过蜀龙门,龙门非禹凿，诡怪乃天功。西南出巴峡，不与众山同。长窦亘五里，宛转复嵌空。伏湍喣潜石，瀑水生轮风。流水无昼夜，喷薄龙门中。潭河势不测，藻葩垂彩虹。我行当季月，烟景共舂融。江关勤亦甚，巘崿意难穷。势将息机事，炼药此山东。
白居易,春题华阳观（观即华阳公主故宅有旧内人存焉）,帝子吹箫逐凤凰，空留仙洞号华阳。落花何处堪惆怅，头白宫人扫影堂。
李嘉祐,远寺钟,疏钟何处来，度竹兼拂水。渐逐微风声，依依犹在耳。
黄滔,木芙蓉三首,黄鸟啼烟二月朝，若教开即牡丹饶。天嫌青帝恩光盛，留与秋风雪寂寥。却假青腰女剪成，绿罗囊绽彩霞呈。谁怜不及黄花菊，只遇陶潜便得名。须到露寒方有态，为经霜裛稍无香。移根若在秦宫里，多少佳人泣晓妆。
钱起,蓝溪休沐，寄赵八给事,虫鸣归旧里，田野秋农闲。即事敦夙尚，衡门方再关。夕阳入东篱，爽气高前山。霜蕙后时老，巢禽知暝还。侍臣黄枢宠，鸣玉青云间。肯想观鱼处，寒泉照发斑。
项斯,和李中丞醉中期王征君月夜同游浐水旧居,醉后情俱远，难忘素浐间。照花深处月，当户旧时山。事想同清话，欢期一破颜。风流还爱竹，此夜尚思闲。
杜甫,赠崔十三评事公辅,飘飘西极马，来自渥洼池。飒飁定山桂，低徊风雨枝。我闻龙正直，道屈尔何为。且有元戎命，悲歌识者谁。官联辞冗长，行路洗欹危。脱剑主人赠，去帆春色随。阴沉铁凤阙，教练羽林儿。天子朝侵早，云台仗数移。分军应供给，百姓日支离。黠吏因封己，公才或守雌。燕王买骏骨，渭老得熊罴。活国名公在，拜坛群寇疑。冰壶动瑶碧，野水失蛟螭。入幕诸彦集，渴贤高选宜。骞腾坐可致，九万起于斯。复进出矛戟，昭然开鼎彝。会看之子贵，叹及老夫衰。岂但江曾决，还思雾一披。暗尘生古镜，拂匣照西施。舅氏多人物，无惭困翮垂。
张蠙,宿山寺,中峰半夜起，忽觉有青冥。此界自生雨，上方犹有星。楼高钟尚远，殿古像多灵。好是潺湲水，房房伴诵经。
张乔,蝉,先秋蝉一悲，长是客行时。曾感去年者，又鸣何处枝。细听残韵在，回望旧声迟。断续谁家树，凉风送别离。
李白,酬殷明佐见赠五云裘歌,我吟谢脁诗上语，朔风飒飒吹飞雨。谢脁已没青山空，后来继之有殷公。粉图珍裘五云色，晔如晴天散彩虹。文章彪炳光陆离，应是素娥玉女之所为。轻如松花落金粉，浓似苔锦含碧滋。远山积翠横海岛，残霞飞丹映江草。凝毫采掇花露容，几年功成夺天造。故人赠我我不违，著令山水含清晖。顿惊谢康乐，诗兴生我衣。襟前林壑敛暝色，袖上云霞收夕霏。群仙长叹惊此物，千崖万岭相萦郁。身骑白鹿行飘飖，手翳紫芝笑披拂。相如不足跨鹔鹴，王恭鹤氅安可方。瑶台雪花数千点，片片吹落春风香。为君持此凌苍苍，上朝三十六玉皇。下窥夫子不可及，矫首相思空断肠。
NA,台中谚,免巡未推，只得自知。
罗隐,自遣,得即高歌失即休，多愁多恨亦悠悠。今朝有酒今朝醉，明日愁来明日愁。
张继,送张中丞归使幕（一作韩翃诗）,独受主恩归，当朝似者稀。玉壶分御酒，金殿赐春衣。拂席流莺醉，鸣鞭骏马肥。满台簪白笔，捧手恋清辉。
许棠,寄睦州陆郎中（一作寄陆睦州）,下国多高趣，终年半是吟。海涛通越分，部伍杂闽音。晓郭云藏市，春山鸟护林。东浮虽未遂，日日至中心。
NA,郊庙歌辞·享太庙乐章·雍和,崇兹享祀，诚敬兼至。乐以感灵，礼以昭事。粢盛咸絜，牲牷孔备。永言孝思，庶几不匮。
韩偓,咏浴,再整鱼犀拢翠簪，解衣先觉冷森森。教移兰烛频羞影，自试香汤更怕深。初似洗花难抑按，终忧沃雪不胜任。岂知侍女帘帷外，剩取君王几饼金。
王建,赠离曲,合欢叶堕梧桐秋，鸳鸯背飞水分流。少年使我忽相弃。雌号雄鸣夜悠悠。夜长月没虫切切，冷风入房灯焰灭。若知中路各西东，彼此不忘同心结。收取头边蛟龙枕，留著箱中双雉裳。我今焚却旧房物，免使他人登尔床。
白居易,感白莲花,白白芙蓉花，本生吴江濆。不与红者杂，色类自区分。谁移尔至此，姑苏白使君。初来苦憔悴，久乃芳氛氲。月月叶换叶，年年根生根。陈根与故叶，销化成泥尘。化者日已远，来者日复新。一为池中物，永别江南春。忽想西凉州，中有天宝民。埋殁汉父祖，孳生胡子孙。已忘乡土恋，岂念君亲恩。生人尚复尔，草木何足云。
李白,草书歌行,少年上人号怀素，草书天下称独步。墨池飞出北溟鱼，笔锋杀尽中山兔。八月九月天气凉，酒徒词客满高堂。笺麻素绢排数厢，宣州石砚墨色光。吾师醉后倚绳床，须臾扫尽数千张。飘风骤雨惊飒飒，落花飞雪何茫茫。起来向壁不停手，一行数字大如斗。怳怳如闻神鬼惊，时时只见龙蛇走。左盘右蹙如惊电，状同楚汉相攻战。湖南七郡凡几家，家家屏障书题遍。王逸少，张伯英，古来几许浪得名。张颠老死不足数，我师此义不师古。古来万事贵天生，何必要公孙大娘浑脱舞。
张为,渔阳将军,霜髭拥颔对穷秋，著白貂裘独上楼。向北望星提剑立，一生长为国家忧。
雍陶,忆江南旧居,闲思往事在湖亭，亭上秋灯照月明。宿客尽眠眠不得，半窗残月带潮声。
权德舆,送穆侍御归东都,知君儒服贵，彩绣两相辉。婉婉成名后，翩翩拥传归。江深烟屿没，山暗雨云飞。共待酬恩罢，相将去息机。
张籍,远别离,莲叶团团杏花拆，长江鲤鱼鬐鬣赤。念君少年弃亲戚，千里万里独为客。谁言远别心不易，天星坠地能为石。几时断得城南陌，勿使居人有行役。
周渭,赋得花发上林,灼灼花凝雪，春来发上林。向风初散蕊，垂叶欲成阴。人过香随远，烟晴色自深。净时空结雾，疏处未藏禽。菶茸何年值，间关几日吟。一枝如可冀，不负折芳心。
李商隐,咏史,北湖南埭水漫漫，一片降旗百尺竿。三百年间同晓梦，钟山何处有龙盘。
韩偓,寄禅师,从无入有云峰聚，已有还无电火销。销聚本来皆是幻，世间闲口漫嚣嚣。
韦应物,野居,结发屡辞秩，立身本疏慢。今得罢守归，幸无世欲患。栖止且偏僻，嬉游无早宴。逐兔上坡冈，捕鱼缘赤涧。高歌意气在，贳酒贫居惯。时启北窗扉，岂将文墨间。
孟郊,赠建业契公,师住青山寺，清华常绕身。虽然到城郭，衣上不栖尘。
殷尧藩,陆丞相故宅,衣冠零落久，今日事堪伤。厨起青烟薄，门开白日长。残梅欹古道，名石卧颓墙。山色依然好，兴衰未可量。
鲍溶,感怀,宿心不觉远，事去劳追忆。旷古川上怀，东流几时息。门前青山路，眼见归不得。晓梦云月光，过秋兰蕙色。
陆龟蒙,奉和袭美茶具十咏·茶人,天赋识灵草，自然钟野姿。闲来北山下，似与东风期。雨后探芳去，云间幽路危。唯应报春鸟，得共斯人知。
于濆,古宴曲,雉扇合蓬莱，朝车回紫陌。重门集嘶马，言宴金张宅。燕娥奉卮酒，低鬟若无力。十户手胼胝，凤凰钗一只。高楼齐下视，日照罗衣色。笑指负薪人，不信生中国。
罗隐,寄易定公乘亿侍郎,谢舞仍宫柳，高奇世少双。侍中生不到，园令死须降。班秩通乌府，樽罍奉碧幢。昭王有馀烈，试为祷迷邦。
齐己,相和歌辞·野田黄雀行,双双野田雀，上下同饮啄。暖去栖蓬蒿，寒归傍篱落。殷勤避罗网，乍可遇雕鹗。雕鹗虽不仁，分明在寥廓。
元稹,同醉（吕子元、庾及之、杜归和同隐客泛韦氏池）,柏树台中推事人，杏花坛上炼形真。心源一种闲如水，同醉樱桃林下春。
刘驾,唐乐府十首·祝河水,河水清瀰瀰，照见远树枝。征人不饮马，再拜祝冯夷。从今亿万岁，不见河浊时。
陆龟蒙,开元杂题七首·杂伎,拜象驯犀角抵豪，星丸霜剑出花高。六宫争近乘舆望，珠翠三千拥赭袍。
罗隐,寄许融（一题作与于韫玉话别）,多病仍疏拙，唯君与我同。帝乡年共老，江徼业俱空。燕冷辞华屋，蛩凉恨晓丛。白云高几许，全属采芝翁。
方干,陈式水墨山水,造化有功力，平分归笔端。溪如冰后听，山似烧来看。立意雪髯出，支颐烟汗干。世间从尔后，应觉致名难。
韦应物,送元仓曹归广陵,官闲得去住，告别恋音徽。旧国应无业，他乡到是归。楚山明月满，淮甸夜钟微。何处孤舟泊，遥遥心曲违。
皎然,兵后经永安法空寺寄悟禅师（其寺贼所焚）,常说人间法自空，何言出世法还同。微踪旧是香林下，馀烬今成火宅中。后夜池心生素月，春天树色起悲风。吾知世代相看尽，谁悟浮生似影公。
袁傪,喜陆侍御破石埭草寇东峰亭赋诗,古寺东峰上，登临兴有馀。同观白简使，新报赤囊书。几处闲烽堠，千方庆里闾。欣欣夏木长，寂寂晚烟徐。战罢言归马，还师赋出车。因知越范蠡，湖海意何如。
刘长卿,湖上遇郑田,故人青云器，何意常窘迫。三十犹布衣，怜君头已白。谁言此相见，暂得话畴昔。旧业今已芜，还乡返为客。扁舟伊独往，斗酒君自适。沧洲不可涯，孤帆去无迹。杯中忽复醉，湖上生月魄。湛湛江色寒，濛濛水云夕。风波易迢递，千里如咫尺。回首人已遥，南看楚天隔。
李建勋,金山,不嗟白发曾游此，不叹征帆无了期。尽日凭阑谁会我，只悲不见韩垂诗。
李群玉,王内人琵琶引,檀槽一曲黄钟羽，细拨紫云金凤语。万里胡天海寒秋，分明弹出风沙愁。三千宫嫔推第一，敛黛倾鬟艳兰室。嬴女停吹降浦箫，嫦娥净掩空波瑟。翠幕横云蜡焰光，银龙吐酒菊花香，皓魄翻
武元衡,途中即事,南征复北还，扰扰百年间。自笑红尘里，生涯不暂闲。
赵嘏,薛廷范从事自宣城至因赠,少年从事霍嫖姚，来自枫林度柳桥。金管别筵楼灼灼，玉溪回首马萧萧。清风气调真君辈，知己风流满圣朝。独有故人愁欲死，晚檐疏雨动空瓢。
陆龟蒙,人日代客子（是日立春）,人日兼春日，长怀复短怀。遥知双彩胜，并在一金钗。
李白,金门答苏秀才,君还石门日，朱火始改木。春草如有情，山中尚含绿。折芳愧遥忆，永路当日勖。远见故人心，平生以此足。巨海纳百川，麟阁多才贤。献书入金阙，酌醴奉琼筵。屡忝白云唱，恭闻黄竹篇。恩光照拙薄，云汉希腾迁。铭鼎倘云遂，扁舟方渺然。我留在金门，君去卧丹壑。未果三山期，遥欣一丘乐。玄珠寄象罔，赤水非寥廓。愿狎东海鸥，共营西山药。栖岩君寂灭，处世余龙蠖。良辰不同赏，永日应闲居。鸟吟檐间树，花落窗下书。缘溪见绿筱，隔岫窥红蕖。采薇行笑歌，眷我情何已。月出石镜间，松鸣风琴里。得心自虚妙，外物空颓靡。身世如两忘，从君老烟水。
陆龟蒙,奉和袭美病中书情寄上崔谏议次韵,或偃虚斋或在公，蔼然林下昔贤风。庭前有蝶争烟蕊，帘外无人报水筒。行药不离深幌底，寄书多向远山中。西园夜烛偏堪忆，曾为题诗刻半红。
杜甫,夔府书怀四十韵,昔罢河西尉，初兴蓟北师。不才名位晚，敢恨省郎迟。扈圣崆峒日，端居滟滪时。萍流仍汲引，樗散尚恩慈。遂阻云台宿，常怀湛露诗。翠华森远矣，白首飒凄其。拙被林泉滞，生逢酒赋欺。文园终寂寞，汉阁自磷缁。病隔君臣议，惭纡德泽私。扬镳惊主辱，拔剑拨年衰。社稷经纶地，风云际会期。血流纷在眼，涕洒乱交颐。四渎楼船泛，中原鼓角悲。贼壕连白翟，战瓦落丹墀。先帝严灵寝，宗臣切受遗。恒山犹突骑，辽海竞张旗。田父嗟胶漆，行人避蒺藜。总戎存大体，降将饰卑词。楚贡何年绝，尧封旧俗疑。长吁翻北寇，一望卷西夷。不必陪玄圃，超然待具茨。凶兵铸农器，讲殿辟书帷。庙算高难测，天忧实在兹。形容真潦倒，答效莫支持。使者分王命，群公各典司。恐乖均赋敛，不似问疮痍。万里烦供给，孤城最怨思。绿林宁小患，云梦欲难追。即事须尝胆，苍生可察眉。议堂犹集凤，正观是元龟。处处喧飞檄，家家急竞锥。萧车安不定，蜀使下何之。钓濑疏坟籍，耕岩进弈棋。地蒸馀破扇，冬暖更纤絺。豺遘哀登楚，麟伤泣象尼。衣冠迷适越，藻绘忆游睢。赏月延秋桂，倾阳逐露葵。大庭终反朴，京观且僵尸。高枕虚眠昼，哀歌欲和谁。南宫载勋业，凡百慎交绥。
窦牟,秋日洛阳官舍寄上水部家兄,洛阳归老日，此县忽为君。白发兄仍见，丹诚帝岂闻。九衢横逝水，二室散浮云。屈指豪家尽，伤心要地分。禁中周几鼎，源上汉诸坟。貔虎今无半，狐狸宿有群。威声惭北部，仁化乐南薰。野檗饥来食，天香静处焚。壮年唯喜酒，幼学便诃文。及尔空衰暮，离忧讵可闻。
殷尧藩,送白舍人渡江,晓发龙江第一程，诸公同济似登瀛。海门日上千峰出，桃叶波平一棹轻。横锁已沈王濬筏，投鞭难阻谢玄兵。片时喜得东风便，回首钟声隔凤城。
马戴,秋日送僧志幽归山寺（一作秦系诗）,禅室绳床在翠微，松间荷笠一僧归。磬声寂历宜秋夜，手冷灯前自衲衣。
罗隐,金陵寄窦尚书,二年岐路有西东，长忆优游楚驿中。虎帐谈高无客继，马卿官傲少人同。世危肯使依刘表，山好犹能忆谢公。此去此恩言不得，谩将闲泪对春风。
李洞,题玉芝赵尊师院,晓起磬房前，真经诵百篇。漱流星入齿，照镜石差肩。静闭街西观，存思海上仙。闲听说五岳，穷遍一根莲。
张籍,杂曲歌辞·行路难,湘东行人长叹息，十年离家归未得。弊裘羸马苦难行，僮仆饥寒少筋力。君不见床头黄金尽，壮士无颜色。龙蟠泥中未有云，不能生彼升天翼。
韦应物,暮相思,朝出自不还，暮归花尽发。岂无终日会，惜此花间月。空馆忽相思，微钟坐来歇。
元稹,戏酬副使中丞见示四韵,莫恨暂櫜鞬，交游几个全。眼明相见日，肺病欲秋天。五马虚盈枥，双蛾浪满船。可怜俱老大，无处用闲钱。
李世民,冬狩,烈烈寒风起，惨惨飞云浮。霜浓凝广隰，冰厚结清流。金鞍移上苑，玉勒骋平畴。旌旗四望合，罝罗一面求。楚踣争兕殪，秦亡角鹿愁。兽忙投密树，鸿惊起砾洲。骑敛原尘静，戈回岭日收。心非洛汭逸，意在渭滨游。禽荒非所乐，抚辔更招忧。
冯延巳,虞美人,玉钩鸾柱调鹦鹉，宛转留春语。云屏冷落画堂空，薄晚春寒、无奈落花风。搴帘燕子低飞去，拂镜尘莺舞。不知今夜月眉弯，谁佩同心双结、倚阑干。春风拂拂横秋水，掩映遥相对。只知长作碧窗期，谁信东风、吹散彩云飞。银屏梦与飞鸾远，只有珠帘卷。杨花零落月溶溶，尘掩玉筝弦柱、画堂空。
白居易,酬令狐相公春日寻花见寄六韵,病卧帝王州，花时不得游。老应随日至，春肯为人留。粉坏杏将谢，火繁桃尚稠。白飘僧院地，红落酒家楼。空里雪相似，晚来风不休。吟君怅望句，如到曲江头。
许浑,秋夕有怀,念远坐西阁，华池涵月凉。书回秋欲尽，酒醒夜初长。露白莲衣浅，风清蕙带香。前年此佳景，兰棹醉横塘。
刘沧,汶阳客舍,年光自感益蹉跎，岐路东西竟若何。窗外雨来山色近，海边秋至雁声多。思乡每读登楼赋，对月空吟叩角歌。迢递旧山伊水畔，破斋荒径闭烟萝。
袁皓,重归宜春经过萍川题梵林寺,梵林遗址在松萝，四十年来两度过。泸水东奔彭蠡浪，萍川西注洞庭波。村烟不改居人换，官路无穷行客多。拖紫腰金成底事，凭阑惆怅欲如何。
少年,维扬少年与孟氏赠答诗（少年答孟氏）,神女得张硕，文君遇长卿。逢时两相得，聊足慰多情。
孟简,酬施先辈,襄阳才子得声多，四海皆传古镜歌。乐府正声三百首，梨园新入教青娥。
刘长卿,寄灵一上人（一作皇甫冉诗，一作郎士元诗）,高僧本姓竺，开士旧名林。一去春山里，千峰不可寻。新年芳草遍，终日白云深。欲徇微官去，悬知讶此心。
修睦,简寂观,正同高士坐烟霞，思著闲忙又是嗟。碧岫观中人似鹤，红尘路上事如麻。石肥滞雨添苍藓，松老涵风落翠花。莫道此间无我分，遗民长在惠持家。
许浑,夜归孤山寺却寄卢郎中,青山有志路犹赊，心在琴书自忆家。醉别庾楼山色晓，夜归萧寺月光斜。落帆露湿回塘柳，别院风惊满地花。他日此身须报德，莫言空爱旧烟霞。
李白,赠汉阳辅录事二首,闻君罢官意，我抱汉川湄。借问久疏索，何如听讼时。天清江月白，心静海鸥知。应念投沙客，空馀吊屈悲。鹦鹉洲横汉阳渡，水引寒烟没江树。南浦登楼不见君，君今罢官在何处。汉口双鱼白锦鳞，令传尺素报情人。其中字数无多少，只是相思秋复春。
朱庆馀,赠律师院,粉壁通莲径，扁舟到不迷。苇声过枕上，湖色满窗西。但见修行苦，谁论夏腊低。闲看种来树，已觉与身齐。
刘昚虚,积雪为小山,飞雪伴春还，春庭晓自闲。虚心应任道，遇赏遂成山。峰小形全秀，岩虚势莫攀。以幽能皎洁，谓近可循环。孤影临冰镜，寒光对玉颜。不随迟日尽，留顾岁华间。
韦庄,闻再幸梁洋,才喜中原息战鼙，又闻天子幸巴西。延烧魏阙非关燕，大狩陈仓不为鸡。兴庆玉龙寒自跃，昭陵石马夜空嘶。遥思万里行宫梦，太白山前月欲低。
袁晖,三月闺情,三月春将尽，空房妾独居。蛾眉愁自结，鬓发没情梳。，。，。
白居易,北亭招客,疏散郡丞同野客，幽闲官舍抵山家。春风北户千茎竹，晚日东园一树花。小醆吹醅尝冷酒，深炉敲火炙新茶。能来尽日观棋否，太守知慵放晚衙。
赵嘏,昔昔盐二十首·前年过代北,代北几千里，前年又复经。燕山云自合，胡塞草应青。铁马喧鼙鼓，蛾眉怨锦屏。不知羌笛曲，掩泪若为听。
贯休,寄僧野和尚,鸟外更谁亲，诸峰即四邻。白头寒枕石，青衲烂无尘。橡栗堆行径，猿猴绕定身。傥然重结社，愿作扫坛人。
NA,郊庙歌辞·祀九宫贵神乐章·凯安,盛德陈万舞，威棱畅九垓。风云交律候，日月丽昭回。行庆休祥发，乘和春气来。百神肃临享，荡荡天门开。
刘兼,春晚寓怀,一承兑泽莅方州，八度春光照郡楼。好景几将官吏醉，名山时领管弦游。空花任尔频侵眼，老雪从他渐满头。归去杜陵池阁在，只能欢笑不能愁。
陆龟蒙,彼农二章,世路浇险，淳风荡除。彼农家流，犹存厥初。藁焉而席，茨焉而居。首乱如葆，形枯若腒。大耋既鲐，童子未cE。以负以载，悉薅悉鉏，我慕圣道，我耽古书。小倦于学，时游汝庐。有饭一盛，莫盐莫蔬。有繻一缇，不襟不祛。所谓饥寒，汝何逭欤。禹贡厥田，上下各异。善人为邦，民受其赐。去年西成，野有遗穗。今夏南亩，旱气赤地。遭其丰凶，概敛无二。退输弗供，进诉弗视。号于旻天，以血为泪。孟子有言，王无罪岁。诗之穷辞，以嫉悍吏。
李商隐,游灵伽寺（以下见《统签》）,碧烟秋寺泛湖来，水打城根古堞摧。尽日伤心人不见，石榴花满旧琴台。
高適,自蓟北归,驱马蓟门北，北风边马哀。苍茫远山口，豁达胡天开。五将已深入，前军止半回。谁怜不得意，长剑独归来。
刘禹锡,经伏波神祠,蒙蒙篁竹下，有路上壶头。汉垒麏鼯斗，蛮溪雾雨愁。怀人敬遗像，阅世指东流。自负霸王略，安知恩泽侯。乡园辞石柱，筋力尽炎洲。一以功名累，翻思马少游。
封抱一,歇后,面作天地玄，鼻有雁门紫。既无左达承，何劳罔谈彼。
孟郊,汝州南潭陪陆中丞公宴,一雨百泉涨，南潭夜来深。分明碧沙底，写出青天心。远客洞庭至，因兹涤烦襟。既登飞云舫，愿奏清风琴。高岸立旗戟，潜蛟失浮沉。威棱护斯浸，魍魉逃所侵。山态变初霁，水声流新音。耳目极眺听，潺湲与嶔岑。谁言柳太守，空有白蘋吟。
钱起,观村人牧山田,六府且未盈，三农争务作。贫民乏井税，塉土皆垦凿。禾黍入寒云，茫茫半山郭。秋来积霖雨，霜降方銍获。中田聚黎甿，反景空村落。顾惭不耕者，微禄同卫鹤。庶追周任言，敢负谢生诺。
耿湋,晚秋东游寄猗氏第五明府解县韩明府,步出青门去，疏钟隔上林。四郊多难日，千里独归心。暮鸟声偏苦，秋云色易阴。乱坟松柏少，野径草茅深。灞涘袁安履，汾南宓贱琴。何由听白雪，只益泪沾襟。
清江,湘川怀古,潇湘连汨罗，复对九嶷河。浪势屈原冢，竹声渔父歌。地荒征骑少，天暖浴禽多。脉脉东流水，古今同奈何。
卢纶,春日过李侍御,高柳满春城，东园有鸟声。折花朝露滴，漱石野泉清。心许陶家醉，诗逢谢客呈。应怜末行吏，曾是鲁诸生。
宋之问,军中人日登高赠房明府,幽郊昨夜阴风断，顿觉朝来阳吹暖。泾水桥南柳欲黄，杜陵城北花应满。长安昨夜寄春衣，短翮登兹一望归。闻道凯旋乘骑入，看君走马见芳菲。
皮日休,闲夜酒醒,醒来山月高，孤枕群书里。酒渴漫思茶，山童呼不起。
曹唐,句,斩蛟青海上，射虎黑山头。。箫声欲尽月色苦，依旧汉家宫树秋。一曲哀歌茂陵道，汉家天子葬秋风。谁知汉武无仙骨，满灶黄金成白烟。
王初,即夕,榆叶飘零碧汉流，玉蟾珠露两清秋。仙家若有单栖恨，莫向银台半夜游。
李昌符,下第后蒙侍郎示意指于新先辈宣恩感谢,才薄命如此，自嗟兼自疑。遭逢好文日，黜落至公时。倚玉甘无路，穿杨却未期。更惭君侍坐，问许可言诗。
韩翃,送李明府赴连州,万里向南湘，孤舟入桂阳。诸侯迎上客，小吏拜官郎。春服橦花细，初筵木槿芳。看承雨露速，不待荔枝香。
李冶,蔷薇花,翠融红绽浑无力，斜倚栏干似诧人。深处最宜香惹蝶，摘时兼恐焰烧春。当空巧结玲珑帐，著地能铺锦绣裀。最好凌晨和露看，碧纱窗外一枝新。
周繇,甘露寺东轩,每日怜晴眺，闲吟只自娱。山从平地有，水到远天无。老树多封楚，轻烟暗染吴。虽居此廊下，入户亦踌蹰。
张蠙,送缙云尉,释褐从仙尉，之官兴若何。去程唯水石，公署在云萝。野饭楼中迥，晴峰案上多。三年罢趋府，应更战高科。
白居易,病中逢秋，招客夜酌,不见诗酒客，卧来半月馀。合和新药草，寻检旧方书。晚霁烟景度，早凉窗户虚。雪生衰鬓久，秋入病心初。卧簟蕲竹冷，风襟邛葛疏。夜来身校健，小饮复何如。
杜牧,寝夜,蛩唱如波咽，更深似水寒。露华惊弊褐，灯影挂尘冠。故国初离梦，前溪更下滩。纷纷毫发事，多少宦游难。
薛戎,游烂柯山,登岩已寂历，绝顶更岧峣。响像如天近，窥临与世遥。悠然畅心目，万虑一时销。圣游本无迹，留此示津梁。架险知何适，遗名但不亡。只今成佛宇，化度果难量。二仙行自适，日月徒迁徙。不语寄手谈，无心引樵子。蒙分一丸药，相偶穷年祀。仙山习禅处，了知通李释。昔作异时人，今成相对寂。便是不二门，自生瞻仰意。
于良史,闲居寄薛华,隐几读黄老，闲居耳目清。僻居人事少，多病道心生。雨洗山林湿，鸦鸣池馆晴。晚来因废卷，行药至西城。
鲍溶,题吴征君岩居,尧泽润天下，许由心不知。真风存绵绵，常与达者期。有道吾不仕，有生吾不欺。澹然灵府中，独见太古时。地脉发醴泉，岩根生灵芝。天文若通会，星影应离离。亭亭傅氏岩，何独万古思。
杜甫,苦竹,青冥亦自守，软弱强扶持。味苦夏虫避，丛卑春鸟疑。轩墀曾不重，翦伐欲无辞。幸近幽人屋，霜根结在兹。
权德舆,夏至日作,璿枢无停运，四序相错行。寄言赫曦景，今日一阴生。
虞世南,奉和献岁宴宫臣,履端初起节，长苑命高筵。肆夏喧金奏，重润响朱弦。春光催柳色，日彩泛槐烟。微臣同滥吹，谬得仰钧天。
司空图,寄赠诗僧秀公,灵一心传清塞心，可公吟后础公吟。近来雅道相亲少，惟仰吾师所得深。好句未停无暇日，旧山归老有东林。冷曹孤宦甘寥落，多谢携筇数访寻。
薛奇童,楚宫词二首,禁苑春风起，流莺绕合欢。玉窗通日气，珠箔卷轻寒。杨叶垂阴砌，梨花入井阑。君王好长袖，新作舞衣宽。日晚梧桐落，微寒入禁垣。月悬三雀观，霜度万秋门。艳舞矜新宠，愁容泣旧恩。不堪深殿里，帘外欲黄昏。
白居易,朝回游城南,朝退马未困，秋初日犹长。回辔城南去，郊野正清凉。水竹夹小径，萦回绕川冈。仰看晚山色，俯弄秋泉光。青松系我马，白石为我床。常时簪组累，此日和身忘。旦随鹓鹭末，暮游鸥鹤旁。机心一以尽，两处不乱行。谁辨心与迹，非行亦非藏。
王贞白,短歌,物候来相续，新蝉送晚莺。百年休倚赖，一梦甚分明。金鼎神仙隐，铜壶昼夜倾。不如早立德，万古有其名。
方干,出东阳道中作,马首寒山黛色浓，一重重尽一重重。醉醒已在他人界，犹忆东阳昨夜钟。
耿湋,题清源寺（即王右丞故宅）,儒墨兼宗道，云泉隐旧庐。盂城今寂寞，辋水自纡馀。内学销多累，西林易故居。深房春竹老，细雨夜钟疏。陈迹留金地，遗文在石渠。不知登座客，谁得蔡邕书。
张祜,杨下采桑,飞丝惹绿尘，软叶对孤轮。今朝入园去，物色强著人。
白居易,不出门,不出门来又数旬，将何销日与谁亲。鹤笼开处见君子，书卷展时逢古人。自静其心延寿命，无求于物长精神。能行便是真修道，何必降魔调伏身。
贯休,寄栖一上人,花堑接沧洲，阴云闲楚丘。雨声虽到夜，吟味不如秋。古屋藏花鸽，荒园聚乱流。无机心便是，何用话归休。
白居易,和微之诗二十三首·和李势女,减一分太短，增一分太长。不朱面若花，不粉肌如霜。色为天下艳，心乃女中郎。自言重不幸，家破身未亡。人各有一死，此死职所当。忍将先人体，与主为疣疮。妾死主意快，从此两无妨。愿信赤心语，速即白刃光。南郡忽感激，却立舍锋铓。抚背称阿姉，归我如归乡。竟以恩信待，岂止猜妒忘。由来几上肉，不足挥干将。南郡死已久，骨枯墓苍苍。愿于墓上头，立石镌此章。劝诫天下妇，不令阴胜阳。
皇甫冉,送处州裴使君赴京,使君朝北阙，车骑发东方。别喜天书召，宁忧地脉长。山行朝复夕，水宿露为霜。秋草连秦塞，孤帆落汉阳。新衔趋建礼，旧位识文昌。唯有东归客，应随南雁翔。
吴融,中秋陪熙用学士禁中玩月,月圆年十二，秋半每多阴。此夕无纤霭，同君宿禁林。未高知海阔，当午见宫深。衣似繁霜透，身疑积水沈。遭逢陪侍辇，归去忆抽簪。太液池南岸，相期到晓吟。
韩愈,盆池五首,老翁真个似童儿，汲水埋盆作小池。一夜青蛙鸣到晓，恰如方口钓鱼时。莫道盆池作不成，藕稍初种已齐生。从今有雨君须记，来听萧萧打叶声。瓦沼晨朝水自清，小虫无数不知名。忽然分散无踪影，惟有鱼儿作队行。泥盆浅小讵成池，夜半青蛙圣得知。一听暗来将伴侣，不烦鸣唤斗雄雌。池光天影共青青，拍岸才添水数瓶。且待夜深明月去，试看涵泳几多星。
杜荀鹤,题历山舜词（山有庙，呼为帝二子，多变妖异为时所敬）,昔舜曾耕地，遗风日寂寥。世人那肯祭，大圣不兴妖。殿宇秋霖坏，杉松野火烧。时讹竞淫祀，丝竹醉山魈。
刘禹锡,白侍郎大尹自河南寄示池北新葺水斋即事…兼命同作,公府有高政，新斋池上开。再吟佳句后，一似画图来。结构疏林下，夤缘曲岸隈。绿波穿户牖，碧甃叠琼瑰。幽异当轩满，清光绕砌回。潭心澄晚镜，渠口起晴雷。瑶草缘堤种，松烟上岛栽。游鱼惊拨剌，浴鹭喜毰毸。为客烹林笋，因僧采石苔。酒瓶常不罄，书案任成堆。檐外青雀舫，坐中鹦鹉杯。蒲根抽九节，莲萼捧重台。芳讯此时到，胜游何日陪。共讥吴太守，自占洛阳才。
顾非熊,送朴处士归新罗,少年离本国，今去已成翁。客梦孤舟里，乡山积水东。鳌沈崩巨岸，龙斗出遥空。学得中华语，将归谁与同。
杨系,小苑春望宫池柳色,胜游从小苑，宫柳望春晴。拂地青丝嫩，萦风绿带轻。光含烟色远，影透水文清。玉笛吟何得，金闺画岂成。皇风吹欲断，圣日映逾明。愿驻高枝上，还同出谷莺。
程长文,铜雀台怨,君王去后行人绝，箫筝不响歌喉咽。雄剑无威光彩沈，宝琴零落金星灭。玉阶寂寞坠秋露，月照当时歌舞处。当时歌舞人不回，化为今日西陵灰。
钱起,送兴平王少府游梁,旧识相逢情更亲，攀欢甚少怆离频。黄绶罢来多远客，青山何处不愁人。日斜官树闻蝉满，雨过关城见月新。梁国遗风重词赋，诸侯应念马卿贫。
唐彦谦,原上,危桥横古渡，村野带平林。野鹜寒塘静，山禽晓树深。雨微风矗，云暗雪侵寻。安道门前水，清游岂独吟。
幸夤逊,岷山》，见《吟窗集录》）才闻暖律先偷眼，既待和风始展眉。（《柳》）蒙君知重惠琼实，薄起金刀钉玉深。嚼处春冰敲齿冷，咽时雪液沃心寒。（《梨》，以上见《事文类聚》）深妆玉瓦平无垄，乱拂芦花细有声。（《雪,苦教作镇居中国，争得泥金在泰山。日回禽影穿疏木，风递猿声入小楼。
武元衡,汴河闻笳（一作闻角）,何处金笳月里悲，悠悠边客梦先知。单于城下关山曲，今日中原总解吹。
白居易,听弹湘妃怨,玉轸朱弦瑟瑟徽，吴娃徵调奏湘妃。分明曲里愁云雨，似道萧萧郎不归。
姚合,陕城即事,左右分京阙，黄河与宅连。何功来此地，窃位已经年。天下才弥小，关中镇最先。陇山望可见，惆怅是穷边。
李端,九日赠司空文明,我有惆怅词，待君醉时说。长来逢九日，难与菊花别。摘却正开花，暂言花未发。
李嘉祐,送王正字山寺读书,欲究先儒教，还过支遁居。山阶闲听法，竹径独看书。向日荷新卷，迎秋柳半疏。风流有佳句，不似带经锄。
顾况,赠朱放,野客归时无四邻，黔娄别久案常贫。渔樵旧路不堪入，何处空山犹有人。
刘商,合谿水涨寄敬山人,共爱碧谿临水住，相思来往践莓苔。而今却欲嫌谿水，雨涨春流隔往来。
宋之问,江南曲,妾住越城南，离居不自堪。采花惊曙鸟，摘叶喂春蚕。懒结茱萸带，愁安玳瑁簪。待君消瘦尽，日暮碧江潭。
李咸用,论交,行亏何必富，节在不妨贫。易得笑言友，难逢终始人。松篁贞管鲍，桃李艳张陈。少见岁寒后，免为霜雪尘。
孟郊,春集越州皇甫秀才山亭,嘉宾在何处，置亭春山巅。顾余寂寞者，谬厕芳菲筵。视听日澄澈，声光坐连绵。晴湖泻峰嶂，翠浪多萍藓。何以逞高志，为君吟秋天。
杜牧,登乐游原,长空澹澹孤鸟没，万古销沉向此中。看取汉家何事业，五陵无树起秋风。
鲍溶,岐路,北风送微寒，徒侣勤远征。忧人席不暖，残月马上明。飘飘岐路间，长见日初生。重嶂晓色浅，疏猿寒啼清。人间多岐路，常恐终身行。回见四方人，车轮无留声。空谷亦堪隐，下田非懒耕。古人有遗训，饱食非亲荣。我生礼义乡，少小见太平。圣贤犹羁旅，况复非其名。
李白,长信宫（一作长信怨）,月皎昭阳殿，霜清长信宫。天行乘玉辇，飞燕与君同。别有欢娱处，承恩乐未穷。谁怜团扇妾，独坐怨秋风。
斐公衍,游碧涧寺》）数片残云归洞口，孤轮晴月挂山头。（《题咸中丞客厅,碧涧水流高殿影，青萝风散晚钟声。
李咸用,短歌行,一樽绿酒绿于染，拍手高歌天地险。上得青云下不难，下在黄埃上须渐。少年欢乐须及时，莫学懦夫长泣岐。白日欲沈犹未沈，片月已来天半垂。坎鼓铿钟杀愁贼，挼碎是非佯不识。长短高卑不可求，莫叹人生头雪色。
方干,于秀才小池,一泓潋滟复澄明，半日功夫劚小庭。占地未过四五尺，浸天唯入两三星。鹢舟草际浮霜叶，渔火沙边驻小萤。才见规模识方寸，知君立意象沧溟。
无名氏,白受采,皛皛金方色，迁移妙不穷。轻衣尘迹化，净壁缋文通。沙变蓝溪渍，冰渝墨沼空。似甘言受和，由礼学资忠。皎洁形无定，玄黄用莫同。素心如可教，愿染古人风。
卢纶,九日同司直九叔崔侍御登宝鸡南楼,把菊叹将老，上楼悲未还。短长新白发，重叠旧青山。霜气清襟袖，琴声引醉颜。竹林唯七友，何幸亦登攀。
徐夤,追和白舍人咏白牡丹,蓓蕾抽开素练囊，琼葩薰出白龙香。裁分楚女朝云片，剪破姮娥夜月光。雪句岂须征柳絮，粉腮应恨帖梅妆。槛边几笑东篱菊，冷折金风待降霜。
张九龄,祠紫盖山经玉泉山寺,指途跻楚望，策马傍荆岑。稍稍松篁入，泠泠涧谷深。观奇逐幽映，历险忘岖嶔。上界投佛影，中天扬梵音。焚香忏在昔，礼足誓来今。灵异若有对，神仙真可寻。高僧闻逝者，远俗是初心。藓驳经行处，猿啼燕坐林。归真已寂灭，留迹岂湮沉。法地自兹广，何云千万金。
李白,书怀赠南陵常赞府,岁星入汉年，方朔见明主。调笑当时人，中天谢云雨。一去麒麟阁，遂将朝市乖。故交不过门，秋草日上阶。当时何特达，独与我心谐。置酒凌歊台，欢娱未曾歇。歌动白纻山，舞回天门月。问我心中事，为君前致辞。君看我才能，何似鲁仲尼。大圣犹不遇，小儒安足悲。云南五月中，频丧渡泸师。毒草杀汉马，张兵夺云旗。至今西二河，流血拥僵尸。将无七擒略，鲁女惜园葵。咸阳天下枢，累岁人不足。虽有数斗玉，不如一盘粟。赖得契宰衡，持钧慰风俗。自顾无所用，辞家方来归。霜惊壮士发，泪满逐臣衣。以此不安席，蹉跎身世违。终当灭卫谤，不受鲁人讥。
白居易,种桃杏,无论海角与天涯，大抵心安即是家。路远谁能念乡曲，年深兼欲忘京华。忠州且作三年计，种杏栽桃拟待花。
孙逖,送杜侍御赴上都,避马台中贵，登车岭外遥。还因贡赋礼，来谒大明朝。地入商山路，乡连渭水桥。承恩返南越，尊酒重相邀。
罗隐,罗敷水,雉声角角野田春，试驻征车问水滨。数树枯桑虽不语，思量应合识秦人。
李建勋,重戏和春雪寄沈员外,谁道江南要雪难，半春犹得倚楼看。却遮迟日偷莺暖，密洒西风借鹤寒。散漫不容梨艳去，轻明应笑玉华干。和来琼什虽无敌，且是侬家比兴残。
许浑,闲居孟夏即事（一作孟夏有怀）,绿树荫青苔，柴门临水开。簟凉初熟麦，枕腻乍经梅。鱼跃海风起，鼍鸣江雨来。佳人竟何处，日夕上楼台。
无可,题青龙寺纵公房,从谁得法印，不离上方传。夕磬城霜下，寒房竹月圆。烟残衰木畔，客住积云边。未隐沧洲去，时来于此禅。
韩愈,李花赠张十一署（或作李有花）,江陵城西二月尾，花不见桃惟见李。风揉雨练雪羞比，波涛翻空杳无涘。君知此处花何似，白花倒烛天夜明，群鸡惊鸣官吏起。金乌海底初飞来，朱辉散射青霞开。迷魂乱眼看不得，照耀万树繁如堆。念昔少年著游燕，对花岂省曾辞杯。自从流落忧感集，欲去未到先思回。只今四十已如此，后日更老谁论哉。力携一尊独就醉，不忍虚掷委黄埃。
元结,贼退示官吏,昔岁逢太平，山林二十年。泉源在庭户，洞壑当门前。井税有常期，日晏犹得眠。忽然遭世变，数岁亲戎旃。今来典斯郡，山夷又纷然。城小贼不屠，人贫伤可怜。是以陷邻境，此州独见全。使臣将王命，岂不如贼焉。今彼征敛者，迫之如火煎。谁能绝人命，以作时世贤。思欲委符节，引竿自刺船。将家就鱼麦，归老江湖边。
刘禹锡,酬郓州令狐相公官舍言怀见寄兼呈乐天,词人各在一涯居，声味虽同迹自疏。佳句传因多好事，尽题稀为不便书。已通戎略逢黄石，仍占星文耀碧虚。闻说朝天在来岁，霸陵春色待行车。
贾岛,对菊,九日不出门，十日见黄菊。灼灼尚繁英，美人无消息。
刘长卿,碧涧别墅喜皇甫侍御相访,荒村带返照，落叶乱纷纷。古路无行客，寒山独见君。野桥经雨断，涧水向田分。不为怜同病，何人到白云。
韦蟾,嘲李玚题名,渭水秦山照眼明，希仁何事寡诗情。只因学得虞姬婿，书字才能记姓名。
陆海,讽刺诗》）城外平人驱欲尽，帐中犹打衮花球。（《讽刺诗,忽然一曲称君心，破却中人百家产。
李嘉祐,送弘志上人归湖州,山林唯幽静，行住不妨禅。高月穿松径，残阳过水田。诗从宿世悟，法为本师传。能使南人敬，修持香火缘。
周昙,后汉门·魏博妻,萝挂青松是所依，松凋萝更改何枝。操刀必割腕可断，磐石徒坚心不移。
皮日休,正乐府十篇·路臣恨,路臣何方来，去马真如龙。行骄不动尘，满辔金珑璁。有人自天来，将避荆棘丛。狞呼不觉止，推下苍黄中。十夫掣鞭策，御之如惊鸿。日行六七邮，瞥若鹰无踪。路臣慎勿愬，愬则刑尔躬。军期方似雨，天命正如风。七雄战争时，宾旅犹自通。如何太平世，动步却途穷。
杜牧,别怀,相别徒成泣，经过总是空。劳生惯离别，夜梦苦西东。去路三湘浪，归程一片风。他年寄消息，书在鲤鱼中。
皎然,仙女台（得仙字）,寂寂旧桑田，谁家女得仙。应无鸡犬在，空有子孙传。古木花犹发，荒台路未迁。暮来云一片，疑是欲归年。
潘孟阳,春日雪以回文绝句呈张荐权德舆,春梅杂落雪，发树几花开。真须尽兴饮，仁里愿同来。
罗隐,寄聂尊师,欲芟荆棘种交梨，指画城中日恐迟。安得紫青磨镜石，与君闲处看荣衰。
韦庄,和李秀才郊墅早春吟兴十韵,暖律变寒光，东君景渐长。我悲游海峤，君说住柴桑。雪色随高岳，冰声陷古塘。草根微吐翠，梅朵半含霜。酒市多逋客，渔家足夜航。匡庐云傍屋，彭蠡浪冲床。绿摆杨枝嫩，红挑菜甲香。凤凰城已尽，鹦鹉赋应狂。伫见龙辞沼，宁忧雁失行。不应双剑气，长在斗牛傍。
周昙,春秋战国门·田饶,厨抛败肉士怀饥，仓烂馀粮客未炊。临难欲行求死士，将何恩信致扶危。
白居易,冬日早起闲咏,水塘耀初旭，风竹飘馀霰。幽境虽目前，不因闲不见。晨起对炉香，道经寻两卷。晚坐拂琴尘，秋思弹一遍。此外更无事，开尊时自劝。何必东风来，一杯春上面。
徐彦伯,和李適答宋十一入崖口五渡见赠,闻有独往客，拂衣捐世心。结欣薄枉渚，撰念萦旧林。经亘去崖合，冥绵归壑深。琪树环碧彩，金潭生翠阴。沿洄弄沙榜，诡仄眺明岑。夕闻桂里猿，晓玩松上禽。杂佩蕴孤袖，琼敷缀双襟。我怀沧洲想，懿尔白云吟。秉愿理方协，存期迹易寻。兹言庶不负，为报岩中琴。
崔涂,赤壁怀古,汉室河山鼎势分，勤王谁肯顾元勋。不知征伐由天子，唯许英雄共使君。江上战馀陵是谷，渡头春在草连云。分明胜败无寻处，空听渔歌到夕曛。
刘禹锡,伤桃源薛道士（一作尊师）,坛边松在鹤巢空，白鹿闲行旧径中。手植红桃千树发，满山无主任春风。
NA,郊庙歌辞·享太庙乐章·大和舞,退居江水，郁起丹陵。礼物还旧，朝章中兴。龙图友及，骏命恭膺。鸣球香瓒，大糦是承。
皮日休,奉和鲁望渔具十五咏·罩,芒鞋下葑中，步步沈轻罩。既为菱浪飐，亦为莲泥胶。人立独无声，鱼烦似相抄。满手搦霜鳞，思归举轻棹。
刘禹锡,请告东归发灞桥却寄诸僚友,征徒出灞涘，回首伤如何。故人云雨散，满目山川多。行车无停轨，流景同迅波。前欢渐成昔，感叹益劳歌。
卢肇,别宜春赴举,秋天草木正萧疏，西望秦关别旧居。筵上芳樽今日酒，箧中黄卷古人书。辞乡且伴衔芦雁，入海终为戴角鱼。长短九霄飞直上，不教毛羽落空虚。
贯休,题师颖和尚院,师院清无敌，师心智不知。腊高清眼细，闲甚白云卑。煮茗然枫枿，泥墙札祖碑。爱师终不及，谩住许多时。
吴融,文德初闻车驾东游,龙旆丛丛下剑门，还将瑞气入中原。鳌头一荡山虽没，乌足重安日不昏。晋客已知周礼在，秦人仍喜汉官存。自怜闲坐渔矶石，万级云台落梦魂。
张祜,题常州水西馆,隙地丛筠植，修廊列堵环。楼台疏占水，冈岸远成山。尽日草深映，无风舟自闲。聊当俟芳夕，一泛芰荷间。
唐备,道傍木,狂风拔倒树，树倒根已露。上有数枝藤，青青犹未悟。
灵一,归岑山过惟审上人别业（一作归岑山留别）,禅客无心忆薜萝，自然行径向山多。知君欲问人间事，始与浮云共一过。
卢纶,奉和李舍人昆季咏玫瑰花寄赠徐侍郎（一作常衮诗）,独鹤寄烟霜，双鸾思晚芳。旧阴依谢宅，新艳出萧墙。蝶散摇轻露，莺衔入夕阳。雨朝胜濯锦，风夜剧焚香。断日千层艳，孤霞一片光。密来惊叶少，动处觉枝长。布影期高赏，留春为远方。尝闻赠琼玖，叨和愧升堂。
翁承赞,辞闽王归朝寄倪先辈,时人莫讶再还乡，简册分明剑佩光。驷马高车太常乐，登庸门下忆贤良。
李隆基,过老子庙,仙居怀圣德，灵庙肃神心。草合人踪断，尘浓鸟迹深。流沙丹灶没，关路紫烟沉。独伤千载后，空馀松柏林。
李適,汾阴后土祠作,昔予读旧史，遍睹汉世君。武皇实稽古，建兹百代勋。号令垂懋典，旧经备阙文。西巡历九嶷，舳舻被江滨。勒兵十八万，旌旗何纷纷。朅来茂陵下，英声不复闻。我行岁方晏，极望山河分。神光终冥漠，鼎气独氛氲。揽涕步脽上，登高见彼汾。雄图今安在，飞飞有白云。
刘晃,祭汾阴乐章,大君出震，有事郊禋。斋戒既肃，馨香毕陈。乐和礼备，候暖风春。恭惟降福，实赖明神。
周朴,题赤城中岩寺,浮世师休话，晋时灯照岩。禽飞穿静户，藤结入高杉。存没诗千首，废兴经数函。谁知将俗耳，来此避嚣谗。
吕岩,赠乔二郎,与君相见皇都里，陶陶动便经年醉。醉中往往爱藏真，亦不为他名与利。劝君休恋浮华荣，直须奔走烟霞程。烟霞欲去如何去，先须肘后飞金晶。金晶飞到上宫里，上宫下宫通光明。当时玉汞涓涓生，奔归元海如雷声。从此夫妻相际会，欢娱踊跃情无外。水火都来两半间，卦候翻成地天泰。一浮一沈阳炼阴，阴尽方知此理深。到底根元是何物，分明只是水中金。乔公乔公急下手，莫逐乌飞兼兔走。何如修炼作真人，尘世浮生终不久。人道长生没得来，自古至今有有有。
薛据,西陵口观海,长江漫汤汤，近海势弥广。在昔胚浑凝，融为百川泱。地形失端倪，天色灒滉漾。东南际万里，极目远无象。山影乍浮沉，潮波忽来往。孤帆或不见，棹歌犹想像。日暮长风起，客心空振荡。浦口霞未收，潭心月初上。林屿几邅回，亭皋时偃仰。岁晏访蓬瀛，真游非外奖。
吴融,雪十韵,洒密蔽璇穹，霏霏杳莫穷。迟于雨到地，疾甚絮随风。四野苍茫际，千家晃朗中。夜迷三绕鹊，昼断一行鸿。结片飞琼树，栽花点蕊宫。壅应边尽北，填合海无东。高爱危峰积，低愁暖气融。月交都浩渺，日射更玲珑。送腊辞寒律，迎春入旧丛。自怜曾末至，聊复赋玄功。
钱起,题张蓝田讼堂,角巾高枕向晴山，颂简庭空不用关。秋风窗下琴书静，夜景门前人吏闲。稍觉渊明归思远，东皋月出片云还。
张谓,寄崔沣州,共襆台郎被，俱褰郡守帷。罚金殊往日，鸣玉幸同时。五马来何晚，双鱼赠已迟。江头望乡月，无夜不相思。
刘禹锡,到郡未浃日登西楼见乐天题诗因即事以寄,湖上收宿雨，城中无昼尘。楼依新柳贵，池带乱苔青。云水正一望，簿书来绕身。烟波洞庭路，愧彼扁舟人。
修睦,落叶,雨过闲田地，重重落叶红。翻思向春日，肯信有秋风。几处随流水，河边乱暮空。只应松自立，而不与君同。
元稹,夏阳亭临望，寄河阳侍御尧,望远音书绝，临川意绪长。殷勤眼前水，千里到河阳。
雍陶,同贾岛宿无可上人院,何处销愁宿，携囊就远僧。中宵吟有雪，空屋语无灯。静境唯闻铎，寒床但枕肱。还因爱闲客，始得见南能。
戴叔伦,赠李唐山人（一作李山人唐）,此意无所欲，闭门风景迟。柳条将白发，相对共垂丝。
王建,留别舍弟,孤贱相长育，未曾为远游。谁不重欢爱，晨昏阙珍羞。出门念衣单，草木当穷秋。非疾有忧叹，实为人子尤。世情本难合，对面隔山丘。况复干戈地，懦夫何所投。与尔俱长成，尚为沟壑忧。岂非轻岁月，少小不勤修。从今解思量，勉力谋善猷。但得成尔身，衣食宁我求。固合受此训，堕慢为身羞。岁暮当归来，慎莫怀远游。
白居易,闲居,深闭竹间扉，静扫松下地。独啸晚风前，何人知此意。看山尽日坐，枕帙移时睡。谁能从我游，使君心无事。
秦系,晓鸡,黯黯严城罢鼓鼙，数声相续出寒栖。不嫌惊破纱窗梦，却恐为妖半夜啼。
方干,别殷明府,许教门馆久踟蹰，仲叔怀恩对玉壶。唯有离心欲销客，空垂双泪不成珠。
陈陶,句,蝉声将月短，草色与秋长。比屋歌黄竹，何人撼白榆。好看如镜夜，莫笑似弓时。江湖水清浅，不足掉鲸尾。饮水狼子瘦，思日鹧鸪寒。一鼎雄雌金液火，十年寒暑鹿麑裘。寄语东流任斑鬓，向隅终守铁梭飞。乾坤见了文章懒，龙虎成来印绶疏。近来世上无徐庶，谁向桑麻识卧龙。
徐铉,阁皂山,殿影高低云掩映，松阴缭绕步徘徊。从今莫厌簪裾累，不是乘轺不得来。
刘兼,登楼寓望,凭高多是偶汍澜，红叶何堪照病颜。万叠云山供远恨，一轩风物送秋寒。背琴鹤客归松径，横笛牛童卧蓼滩。独倚郡楼无限意，夕阳西去水东还。
薛存诚,闻击壤,尧年听野老，击壤复何云。自谓欢由己，宁知德在君。气平闲易畅，声贺作难分。耕凿方随日，恩威比望云。篑桴均下调，和木等南薰。无落于吾事，谁将帝已闻。
李白,送别,斗酒渭城边，垆头醉不眠。梨花千树雪，杨叶万条烟。惜别倾壶醑，临分赠马鞭。看君颍上去，新月到应圆。
韦庄,忆昔,昔年曾向五陵游，子夜歌清月满楼。银烛树前长似昼，露桃华里不知秋。西园公子名无忌，南国佳人号莫愁。今日乱离俱是梦，夕阳唯见水东流。
权德舆,清明日次弋阳,自叹清明在远乡，桐花覆水葛溪长。家人定是持新火，点作孤灯照洞房。
袁皓,寄岳阳严使君,得意东归过岳阳，桂枝香惹蕊珠香。也知暮雨生巫峡，争奈朝云属楚王。万恨只凭期克手，寸心唯系别离肠。南亭宴罢笙歌散，回首烟波路渺茫。
白居易,山枇杷,深山老去惜年华，况对东溪野枇杷。火树风来翻绛焰，琼枝日出晒红纱。回看桃李都无色，映得芙蓉不是花。争奈结根深石底，无因移得到人家。
周彦晖,晦日宴高氏林亭,砌蓂收晦魄，津柳竞年华。既狎忘筌友，方淹投辖车。绮筵回舞雪，琼醑泛流霞。云低上天晚，丝雨带风斜。
杨巨源,酬卢员外,谢傅旌旗控上游，卢郎樽俎借前筹。舜城风土临清庙，魏国山川在白楼。云寺当时接高步，水亭今日又同游。满筵旧府笙歌在，独有羊昙最泪流。
NA,古墓卜地词,尔后一千岁，此地化为泉。赖逢邬侍御，移我向高原。
刘禹锡,寄杨八寿州,风猎红旗入寿春，满城歌舞向朱轮。八公山下清淮水，千骑尘中白面人。桂岭雨馀多鹤迹，茗园晴望似龙鳞。圣朝方用敢言者，次第应须旧谏臣。
周贺,重阳（一作九月九日）,云木疏黄秋满川，茱萸风里一樽前。几回为客逢佳节，曾见何人再少年。霜报征衣冷针指，雁惊幽隐泣云泉。古来醉乐皆难得，留取穷通委上天。
李益,汉宫少年行,君不见上宫警夜营八屯，冬冬街鼓朝朱轩。玉阶霜仗拥未合，少年排入铜龙门。暗闻弦管九天上，宫漏沈沈清吹繁。平明走马绝驰道，呼鹰挟弹通缭垣。玉笼金锁养黄口，探雏取卵伴王孙。分曹陆博快一掷，迎欢先意笑语喧。巧为柔媚学优孟，儒衣嬉戏冠沐猿。晚来香街经柳市，行过倡舍宿桃根。相逢杯酒一言失，回朱点白闻至尊。金张许史伺颜色，王侯将相莫敢论。岂知人事无定势，朝欢暮戚如掌翻。椒房宠移子爱夺，一夕秋风生戾园。徒用黄金将买赋，宁知白玉暗成痕。持杯收水水已覆，徙薪避火火更燔。欲求四老张丞相，南山如天不可上。
权德舆,奉和礼部尚书酬杨著作竹亭歌,直城朱户相逦连，九逵丹毂声阗阗。春官自有花源赏，终日南山当目前。晨摇玉佩趋温室，莫入竹溪疑洞天。烟销雨过看不足，晴翠鲜飙逗深谷。独谣一曲泛流霞，闲对千竿连净绿。萦回疏凿随胜地，石磴岩扉光景异。虚斋寂寂清籁吟，幽涧纷纷杂英坠。家承麟趾贵，剑有龙泉赐，上奉明时事无事。人间方外兴偏多，能以簪缨狎薜萝。常通内学青莲偈，更奏新声白雪歌。风入松，云归栋，鸿飞灭处犹目送。蝶舞闲时梦忽成，兰台有客叙交情，返照中林曳履声。直为君恩催造膝，东方辨色谒承明。
姚合,题宣义池亭,春入池亭好，风光暖更鲜。寻芳行不困，逐胜坐还迁。细草乱如发，幽禽鸣似弦。苔文翻古篆，石色学秋天。花落能漂酒，萍开解避船。暂来还愈疾，久住合成仙。迸笋支阶起，垂藤压树偏。此生应借看，自计买无钱。
韦庄,渔塘十六韵（在朱阳县石岩下）,洛水分馀脉，穿岩出石棱。碧经岚气重，清带露华澄。莹澈通三岛，岩梧积万层。巢由应共到，刘阮想同登。壁峻苔如画，山昏雾似蒸。撼松衣有雪，题石砚生冰。路熟云中客，名留域外僧。饥猿寻落橡，斗鼠堕高藤。嶮树临溪亚，残莎带岸崩。持竿聊藉草，待月好垂罾。对景思任父，开图想不兴。晚风轻浪叠，暮雨湿烟凝。似泛灵槎出，如迎羽客升。仙源终不测，胜概自相仍。欲别诚堪恋，长归又未能。他时操史笔，为尔著良称。
姚合,寻僧不遇,入门愁自散，不假见僧翁。花落煎茶水，松生醒酒风。拂床寻古画，拔刺看新丛。别有游人见，多疑住此中。
吕温,道州奉寄襄阳裴相公,悠悠世路自浮沉，岂问仁贤待物心。最忆过时留宴处，艳歌催酒后亭深。
宋之问,春日芙蓉园侍宴应制,芙蓉秦地沼，卢橘汉家园。谷转斜盘径，川回曲抱原。风来花自舞，春入鸟能言。侍宴瑶池夕，归途笳吹繁。
孟贯,赠隐者,世路争名利，深山独结茅。安情自得所，非道岂相交。百尺松当户，千年鹤在巢。知君于此景，未欲等闲抛。
顾况,从军行二首,弭节结徒侣，速征赴龙城。单于近突围，烽燧屡夜惊。长弓挽满月，剑华霜雪明。远道百草殒，峭觉寒风生。风寒欲砭肌，争奈裘袄轻。回首家不见，候雁空中鸣。笳奏遝以哀，肃肃趣严程。寄语塞外胡，拥骑休横行。少年胆气粗，好勇万人敌。仗剑出门去，三边正艰厄。怒目时一呼，万骑皆辟易。杀人蓬麻轻，走马汗血滴。丑虏何足清，天山坐宁谧。不有封侯相，徒负幽并客。
姚合,客舍有怀,旅人无事喜，终日思悠悠。逢酒嫌杯浅，寻书怕字稠。贫来许钱圣，梦觉见身愁。寂寞中林下，饥鹰望到秋。
戴叔伦,赠史开府,南天胡马独悲嘶，白首相逢话鼓鼙。野战频年沙朔外，旌竿高与雪峰齐。扁舟远泛轻全楚，落日愁看旧紫泥。早晚瑶阶归伏奏，独能画地取关西。
皇甫冉,与诸公同登无锡北楼（一作郎士元诗）,秋兴因危堞，归心过远山。风霜征雁早，江海旅人闲。驿树寒仍密，渔舟晚自还。仲宣何所赋，只叹在荆蛮。
姚合,题长安薛员外水阁,亭亭新阁成，风景益鲜明。石尽太湖色，水多湘渚声。翠筠和粉长，零露逐荷倾。时倚高窗望，幽寻小径行。林疏看鸟语，池近识鱼情。政暇招闲客，唯将酒送迎。
李颀,宋少府东溪泛舟,登岸还入舟，水禽惊笑语。晚叶低众色，湿云带残暑。落日乘醉归，溪流复几许。
张乔,试月中桂,与月转洪濛，扶疏万古同。根非生下土，叶不坠秋风。每以圆时足，还随缺处空。影高群木外，香满一轮中。未种丹霄日，应虚玉兔宫。何当因羽化，细得问玄功。
施肩吾,夜起来（一作起夜来）,香销连理带，尘覆合欢杯。懒卧相思枕，愁吟夜起来。
齐己,赠念《法华经》僧,万境心随一念平，红芙蓉折爱河清。持经功力能如是，任驾白牛安稳行。
李群玉,九子坡闻鹧鸪,落照苍茫秋草明，鹧鸪啼处远人行。正穿诘曲崎岖路，更听钩輈格磔声。曾泊桂江深岸雨，亦于梅岭阻归程。此时为尔肠千断，乞放今宵白发生。
翁绶,行路难,行路艰难不复歌，故人荣达我蹉跎。双轮晚上铜台雪，一叶春浮瘴海波。自古要津皆若此，方今失路欲如何。君看西汉翟丞相，凤沼朝辞暮雀罗。
李益,山鹧鸪词,湘江斑竹枝，锦翅鹧鸪飞。处处湘云合，郎从何处归。
白居易,长安早春旅怀,轩车歌吹喧都邑，中有一人向隅立。夜深明月卷帘愁，日暮青山望乡泣。风吹新绿草芽坼，雨洒轻黄柳条湿。此生知负少年春，不展愁眉欲三十。
刘禹锡,刑部白侍郎谢病长告，改宾客分司，以诗赠别,鼎食华轩到眼前，拂衣高谢岂徒然。九霄路上辞朝客，四皓丛中作少年。他日卧龙终得雨，今朝放鹤且冲天。洛阳旧有衡茆在，亦拟抽身伴地仙。
许浑,题苏州虎丘寺僧院,暂引寒泉濯远尘，此生多是异乡人。荆溪夜雨花开疾，吴苑秋风月满频。万里高低门外路，百年荣辱梦中身。世间谁似西林客，一卧烟霞四十春。
王绩,游仙四首,暂出东陂路，过访北岩前。蔡经新学道，王烈旧成仙。驾鹤来无日，乘龙去几年。三山银作地，八洞玉为天。金精飞欲尽，石髓溜应坚。自悲生世促，无暇待桑田。上月芝兰径，中岩紫翠房。金壶新练乳，玉釜始煎香。六局黄公术，三门赤帝方。吹沙聊作鸟，动石试为羊。缑氏还程促，瀛洲会日长。谁知北岩下，延首咏霓裳。结衣寻野路，负杖入山门。道士言无宅，仙人更有村。斜溪横桂渚，小径入桃源。玉床尘稍冷，金炉火尚温。心疑游北极，望似陟西昆。逆愁归旧里，萧条访子孙。真经知那是，仙骨定何为。许迈心长切，嵇康命似奇。桑疏金阙迥，苔重石梁危。照水然犀角，游山费虎皮。鸭桃闻已种，龙竹未经骑。为向天仙道，栖遑君讵知。
NA,郊庙歌辞·五郊乐章·舒和,笙歌籥舞属年韶，鹭鼓凫钟展时豫。调露初迎绮春节，承云遽践苍霄驭。
刘禹锡,奉和吏部杨尚书太常李卿二相公策…述怀赠答十韵,文雅关西族，衣冠赵北都。有声真汉相，无颣胜隋珠。当轴龙为友，临池凤不孤。九天开内殿，百辟看晨趋。诫满澄欹器，成功别大垆。馀芳在公论，积庆是神扶。步武离台席，徊翔集帝梧。铨材秉秦镜，典乐去齐竽。潇洒风尘外，逢迎诗酒徒。唯应待华诰，更食万钱厨。
崔颢,雁门胡人歌,高山代郡东接燕，雁门胡人家近边。解放胡鹰逐塞鸟，能将代马猎秋田。山头野火寒多烧，雨里孤峰湿作烟。闻道辽西无斗战，时时醉向酒家眠。
吕温,嘲柳州柳子厚,柳州柳刺史，种柳柳江边。柳管依然在，千秋柳拂天。
刘禹锡,洛中送杨处厚入关便游蜀,洛阳秋日正凄凄，君去西秦更向西。旧学三冬今转富，曾伤六翮养初齐。王城晓入窥丹凤，蜀路晴来见碧鸡。早识卧龙应有分，不妨从此蹑丹梯。
李建勋,殴妓,自为专房甚，匆匆有所伤。当时心已悔，彻夜手犹香。恨枕堆云髻，啼襟搵月黄。起来犹忍恶，剪破绣鸳鸯。
唐彦谦,萤,日下芜城莽苍中，湿萤撩乱起衰丛。寒烟陈后长门闭，夜雨隋家旧苑空。星散欲陵前槛月，影低如试北窗风。羁人此夕方愁绪，心似寒灰首似蓬。
方干,新安殷明府家乐方响,葛溪铁片梨园调，耳底丁东十六声。彭泽主人怜妙乐，玉杯春暖许同倾。
杜牧,题桃花夫人（即息夫人）庙,细腰宫里露桃新，脉脉无言度几春。至竟息亡缘底事，可怜金谷坠楼人。
乔知之,折杨柳,可怜濯濯春杨柳，攀折将来就纤手。妾容与此同盛衰，何必君恩能独久。
张说,恩制赐食于丽正殿书院宴赋得林字,东壁图书府，西园翰墨林。诵诗闻国政，讲易见天心。位窃和羹重，恩叨醉酒深。缓歌春兴曲，情竭为知音。
段成式,寄温飞卿笺纸,三十六鳞充使时，数番犹得裹相思。待将袍袄重抄了，尽写襄阳播掿词。
张籍,赠太常王建藤杖笋鞋,蛮藤剪为杖，楚笋结成鞋。称与诗人用，堪随礼寺斋。寻花入幽径，步日下寒阶。以此持相赠，君应惬素怀。
苏颋,奉和圣制登骊山高顶寓目应制,仙跸御层氛，高高积翠分。岩声中谷应，天语半空闻。丰树连黄叶，函关入紫云。圣图恢宇县，歌赋小横汾。
岑参,送祁乐归河东,祁乐后来秀，挺身出河东。往年诣骊山，献赋温泉宫。天子不召见，挥鞭遂从戎。前月还长安，囊中金已空。有时忽乘兴，画出江上峰。床头苍梧云，帘下天台松。忽如高堂上，飒飒生清风。五月火云屯，气烧天地红。鸟且不敢飞，子行如转蓬。少华与首阳，隔河势争雄。新月河上出，清光满关中。置酒灞亭别，高歌披心胸。君到故山时，为谢五老翁。
方干,哭喻凫先辈,日夜役神多损寿，先生下世未中年。撰碑纵托登龙伴，营奠应支卖鹤钱。孤垄阴风吹细草，空窗湿气渍残篇。人间别更无冤事，到此谁能与问天。
周昙,春秋战国门·黄歇,春申随质若王图，为主轻生大丈夫。女子异心安足听，功成何更用阴谟。
李颀,同张员外諲酬答之作,洛中高士日沉冥，手自灌园方带经。王湛床头见周易，长康传里好丹青。鹖冠葛屦无名位，博弈赋诗聊遣意。清言只到卫家儿，用笔能夸钟太尉。东篱二月种兰荪，穷巷人稀鸟雀喧。闻道郎官问生事，肯令鬓发老柴门。
李世民,辽城望月,玄兔月初明，澄辉照辽碣。映云光暂隐，隔树花如缀。魄满桂枝圆，轮亏镜彩缺。临城却影散，带晕重围结。驻跸俯九都，停观妖氛灭。
姚合,杭州郡斋南亭,符印悬腰下，东山不得归。独行南北近，渐老往还稀。迸笋侵窗长，惊蝉出树飞。田田池上叶，长是使君衣。
虞世南,赋得临池竹应制,葱翠梢云质，垂彩映清池。波泛含风影，流摇防露枝。龙鳞漾嶰谷，凤翅拂涟漪。欲识凌冬性，唯有岁寒知。
贾岛,就可公宿,十里寻幽寺，寒流数派分。僧同雪夜坐，雁向草堂闻。静语终灯焰，馀生许峤云。由来多抱疾，声不达明君。
李咸用,长歌行,要衣须破束，欲炙须解牛。当年不快意，徒为他人留。百岁之约何悠悠，华发星星稀满头。峨眉螓首聊我仇，圆红阙白令人愁。何不夕引清奏，朝登翠楼，逢花便折，闻胜即游？鼓腕腾棍晴雷收，舞腰困褭垂杨柔。象箸击折歌勿休，玉山未到非风流。眼前有物俱是梦，莫将身作黄金仇。死生同域不用惧，富贵在天何足忧！
元稹,褒城驿（军大夫严秦修）,严秦修此驿，兼涨驿前池。已种千竿竹，又栽千树梨。四年三月半，新笋晚花时。怅望东川去，等闲题作诗。
NA,长安空宅铭篆,夏天子紫金三十斤，赐有德者。
李嘉祐,送独孤拾遗先辈先赴上都,行春日已晓，桂楫逐寒烟。转曲遥峰出，看涛极浦连。入京当献赋，封事更闻天。日日趋黄阁，应忘云海边。
张籍,少年行,少年从猎出长杨，禁中新拜羽林郎。独对辇前射双虎，君王手赐黄金珰。日日斗鸡都市里，赢得宝刀重刻字。百里报仇夜出城，平明还在娼楼醉。遥闻虏到平陵下，不待诏书行上马。斩得名王献桂宫，封侯起第一日中。不为六郡良家子，百战始取边城功。
储光羲,杂咏五首·架檐藤,得从轩墀下，殊胜松柏林。生枝逐架远，吐叶向门深。何许答君子，檐间朝暝阴。
赵嘏,秋日吴中观贡藕,野艇几西东，清泠映碧空。褰衣来水上，捧玉出泥中。叶乱田田绿，莲馀片片红。激波才入选，就日已生风。御洁玲珑膳，人怀拔擢功。梯山谩多品，不与世流同。
孟浩然,秦中感秋，寄远上人（一作崔国辅诗）,一丘常欲卧，三径苦无资。北土非吾愿，东林怀我师。黄金然桂尽，壮志逐年衰。日夕凉风至，闻蝉但益悲。
罗隐,春日登上元石头故城,万里伤心极目春，东南王气只逡巡。野花相笑落满地，山鸟自惊啼傍人。谩道城池须险阻，可知豪杰亦埃尘。太平寺主惟轻薄，却把三公与贼臣。
裴说,寄贯休,忆昔与吾师，山中静论时。总无方是法，难得始为诗。冻犬眠干叶，饥禽啄病梨。他年白莲社，犹许重相期。
齐己,寄东林言之禅子,闻思相送后，幽院闭苔钱。使我吟还废，闻君病未痊。听秋唯困坐，怕客但佯眠。可惜东窗月，无寥过一年。
刘禹锡,同乐天送河南冯尹学士,可怜五马风流地，暂辍金貂侍从才。阁上掩书刘向去，门前修刺孔融来。崤陵路静寒无雨，洛水桥长昼起雷。共羡府中棠棣好，先于城外百花开。
温庭筠,访知玄上人遇暴经因有赠,缥帙无尘满画廊，钟山弟子静焚香。惠能未肯传心法，张湛徒劳与眼方。风飏檀烟销篆印，日移松影过禅床。客儿自有翻经处，江上秋来蕙草荒。
陆长源,答东野夷门雪（郊客于汴将归赋夷门雪赠别长源答此）,好丹与素道不同，失意得途事皆别。东邻少年乐未央，南客思归肠欲绝。千里长河冰复冰，云鸿冥冥楚山雪。
孙元晏,宋·袁粲,负才尚气满朝知，高卧闲吟见客稀。独步何人识袁尹，白杨郊外醉方归。
杨夔,寄当阳袁皓明府,高人为县在南京，竹绕琴堂水绕城。地古既资携酒兴，务闲偏长看山情。松轩待月僧同坐，药圃寻花鹤伴行。百里甚堪留惠爱，莫教空说鲁恭名。
李嘉祐,寄王舍人竹楼,傲吏身闲笑五侯，西江取竹起高楼。南风不用蒲葵扇，纱帽闲眠对水鸥。
杜甫,江头四咏·丁香,丁香体柔弱，乱结枝犹垫。细叶带浮毛，疏花披素艳。深栽小斋后，庶近幽人占。晚堕兰麝中，休怀粉身念。
曹唐,哭陷边许兵马使,北风裂地黯边霜，战败桑干日色黄。故国暗回残士卒，新坟空葬旧衣裳。散牵细马嘶青草，任去佳人吊白杨。除却阴符与兵法，更无一物在仪床。
岑参,长门怨,君王嫌妾妒，闭妾在长门。舞袖垂新宠，愁眉结旧恩。绿钱侵履迹，红粉湿啼痕。羞被夭桃笑，看春独不言。
李肱,省试霓裳羽衣曲,开元太平时，万国贺丰岁。梨园献旧曲，玉座流新制。凤管递参差，霞衣竞摇曳。宴罢水殿空，辇馀春草细。蓬壶事已久，仙乐功无替。讵肯听遗音，圣明知善继。
王维,西施咏,艳色天下重，西施宁久微。朝仍越溪女，暮作吴宫妃。贱日岂殊众，贵来方悟稀。邀人傅香粉，不自著罗衣。君宠益娇态，君怜无是非。当时浣纱伴，莫得同车归。持谢邻家子，效颦安可希。
陈陶,圣帝击壤歌四十声,百六承尧绪，艰难土运昌。太虚横彗孛，中野斗豺狼。帝曰更吾嗣，时哉忆圣唐。英星垂将校，神岳诞忠良。炼石医元气，屠鳌正昊苍。扫原铺一德，驱祲立三光。大道重苏息，真风再发扬。芟夷逾旧迹，神圣掩前王。郊酒酣寥廓，鸿恩受渺茫。地图龟负出，天诰凤衔将。杂贡来山峙，群夷入雁行。紫泥搜海岱，鸿笔富岩廊。鹰象敷宸极，寰瀛作瑞坊。泥丸封八表，金镜照中央。构殿基麟趾，开藩表凤翔。銮舆亲稼穑，朱幌务蚕桑。戎羯输天马，灵仙侍玉房。宫仪水蒐甲，门卫绿沈枪。陶铸超三古，车书混万方。时巡望虞舜，蒐狩法殷汤。化合讴谣满，年丰鬼蜮藏。政源归牧马，公法付神羊。宝鼎无灵应，金瓯肯破伤。封山昭茂绩，祠执答嘉祥。在昔宫闱僭，仍罹羿浞殃。牝鸡何譈ca，猘犬漫劻勷。苗祷三灵怒，桓偷九族亡。鲸鲵寻挂网，魑魅旋投荒。松柏霜逾翠，芝兰露更香。圣谟流祚远，仙系发源长。岛屿征徭薄，漪澜泛稻凉。凫鱼餍餐啖，荷薜足衣裳。寤寐华胥国，嬉游太素乡。鹰鹯飞接翼，忠孝住连墙。有叟能调鼎，无媒隐钓璜。乾坤资识量，江海入文章。野鹤思蓬阙，山麋忆庙堂。泥沙空淬砺，星斗屡低昂。历草何因见，衢尊岂暂忘。终随嘉橘赋，霄汉谒羲皇。
清江,句,万木无一叶，客心悲此时。
宋之问,送合宫苏明府颋,铉府诞英规，公才天下知。谓乘羔雁族，继入凤凰池。赤县求人隐，青门起路岐。翟回车少别，凫化舄遥驰。神哭周南境，童歌渭北垂。贤哉荀奉倩，衮职伫来仪。
窦常,杏山馆听子规,楚塞馀春听渐稀，断猿今夕让沾衣。云埋老树空山里，仿佛千声一度飞。
张碧,鸿沟,毒龙衔日天地昏，八纮叆叇生愁云。秦园走鹿无藏处，纷纷争处蜂成群。四溟波立鲸相吞，荡摇五岳崩山根。鱼虾舞浪狂鳅鲲，龙蛇胆战登鸿门。星旗羽镞强者尊，黑风白雨东西屯。山河欲拆人烟分，壮士鼓勇君王存。项庄愤气吐不得，亚父斗声天上闻。玉光堕地惊昆仑，留侯气魄吞太华。舌头一寸生阳春，神农女娲愁不言。蛇枯老媪啼泪痕，星曹定秤秤王孙。项籍骨轻迷精魂，沛公仰面争乾坤。须臾垓下贼星起，歌声缭绕凄人耳。吴娃捧酒横秋波，霜天月照空城垒。力拔山兮忽到此，骓嘶懒渡乌江水。新丰瑞色生楼台，西楚寒蒿哭愁鬼。三尺霜鸣金匣里，神光一掉八千里。汉皇骤马意气生，西南扫地迎天子。
储光羲,秋次霸亭寄申大,橘柚植寒陵，芙蓉蒂修坂。无言不得意，得意何由展。况我行且徒，而君往犹蹇。既伤人事近，复言天道远。薄暮入空亭，中夜不能饭。南听鸿雁尽，西见招摇转。千门汉王宫，百里周王苑。杲杲初景出，油油鲜云卷。会朝幸岁正，校猎从新獮。念君久京国，双涕如露泫。无人荐子云，太息竟谁辨。
储光羲,田家即事答崔二东皋作四首,玄鸟双双飞，杏林初发花。喣媮命僮仆，可以树桑麻。清旦理犁锄，日入未还家。有客山中至，言传故人讯。荡漾敷远情，飘飖吐清韵。猗欤春皋上，无乃成秋兴。念别求须臾，忽至嘤鸣时。菜田烧故草，初树养新枝。所寓非幽深，梦寐相追随。依依亲陇亩，寂寂无邻里。不闻鸡犬音，日见和风起。赖君遗掞藻，忧来散能弭。
白居易,闻庾七左降，因咏所怀,我病卧渭北，君老谪巴东。相悲一长叹，薄命与君同。既叹还自哂，哂叹两未终。后心诮前意，所见何迷蒙。人生大块间，如鸿毛在风。或飘青云上，或落泥涂中。衮服相天下，倘来非我通。布衣委草莽，偶去非吾穷。外物不可必，中怀须自空。无令怏怏气，留滞在心胸。
陆龟蒙,相和歌辞·大子夜歌二首,歌谣数百种，子夜最可怜。慷慨吐清音，明转出天然。丝竹发歌响，假器扬清音。不知歌谣妙，声势出口心。
王昌龄,寄穆侍御出幽州,一从恩谴度潇湘，塞北江南万里长。莫道蓟门书信少，雁飞犹得到衡阳。
杜甫,茅堂检校收稻二首,香稻三秋末，平田百顷间。喜无多屋宇，幸不碍云山。御夹侵寒气，尝新破旅颜。红鲜终日有，玉粒未吾悭。稻米炊能白，秋葵煮复新。谁云滑易饱，老藉软俱匀。种幸房州熟，苗同伊阙春。无劳映渠碗，自有色如银。
杨凝,寻僧元皎因病,此僧迷有著，因病得寻师。话尽山中事，归当月上时。高松连寺影，亚竹入窗枝。闲忆草堂路，相逢非素期。
李群玉,旅泊,摇落江天里，飘零倚客舟。短篇才遣闷，小酿不供愁。沙雨潮痕细，林风月影稠。书空闲度日，深拥破貂裘。
于武陵,洛中晴望,九陌尽风尘，嚣嚣昼复昏。古今人不断，南北路长存。叶落上阳树，草衰金谷园。乱鸦归未已，残日半前轩。
崔国辅,长乐少年行（一作古意）,遗却珊瑚鞭，白马骄不行。章台折杨柳，春日路傍情。
王维,奉和圣制从蓬莱向兴庆阁道中留春雨中春望之作应制,渭水自萦秦塞曲，黄山旧绕汉宫斜。銮舆迥出千门柳，阁道回看上苑花。云里帝城双凤阙，雨中春树万人家。为乘阳气行时令，不是宸游玩物华。
王乔,过故人旧宅,故人轩骑罢归来，旧宅园林闲不开。唯馀挟瑟楼中妇，哭向平生歌舞台。
韦应物,五弦行,美人为我弹五弦，尘埃忽静心悄然。古刀幽磬初相触，千珠贯断落寒玉。中曲又不喧，徘徊夜长月当轩。如伴风流萦艳雪，更逐落花飘御园。独凤寥寥有时隐，碧霄来下听还近。燕姬有恨楚客愁，言之不尽声能尽。末曲感我情，解幽释结和乐生。壮士有仇未得报，拔剑欲去愤已平，夜寒酒多愁遽明。
储光羲,贻阎处士防卜居终南,春风摇杂树，言别还江汜。坚冰生绿潭，又客三千里。兆梦唯颜色，悬情乃文史。涤耳贵清言，披欢迟玉趾。秦城疑旧庐，伫立问焉如。稚子跪而说，还山将隐居。竹林既深远，松宇复清虚。迹迥事多逸，心安趣有馀。石门动高韵，草堂新著书。鶱飞久超绝，蹇足空踌躇。犹有昔时意，望君当照车。驱车当六国，何以须潜默。圣主常征贤，群公每举德。此时方独往，身志将何欲。愿谢山中人，回车首归躅。
李隆基,送忠州太守康昭远等,端拱临中枢，缅怀共予理。不有台阁英，孰振循良美。分符侯甸内，拜手明庭里。誓节期饮冰，调人方导水。嘉声驰九牧，惠化光千祀。时雨侔昔贤，芳猷贯前史。伫尔颂中和，吾将令卿士。
李白,送萧三十一之鲁中，兼问稚子伯禽,六月南风吹白沙，吴牛喘月气成霞。水国郁蒸不可处，时炎道远无行车。夫子如何涉江路，云帆袅袅金陵去。高堂倚门望伯鱼，鲁中正是趋庭处。我家寄在沙丘傍，三年不归空断肠。君行既识伯禽子，应驾小车骑白羊。
元稹,赋得鱼登龙门（用登字）,鱼贯终何益，龙门在苦登。有成当作雨，无用耻为鹏。激浪诚难溯，雄心亦自凭。风云潜会合，鬐鬣忽腾凌。泥滓辞河浊，烟霄见海澄。回瞻顺流辈，谁敢望同升。
韦应物,杂曲歌辞·宫中调笑,胡马，胡马，远放燕支山下。咆沙咆雪独嘶，东望西望路迷。迷路，迷路，边草无穷日暮。河汉，河汉，晓挂秋城漫漫。愁人起望相思，江南塞北别离。离别，离别，河汉虽同路绝。
杜甫,凭何十一少府邕觅桤木栽,草堂堑西无树林，非子谁复见幽心。饱闻桤木三年大，与致溪边十亩阴。
储光羲,相和歌辞·采菱曲,浊水菱叶肥，清水菱叶鲜。义不游浊水，志士多苦言。潮没具区薮，潦深云梦田。朝随北风去，暮逐南风还。浦口多渔家，相与邀我船。饭稻以终日，羹莼将永年。方冬水物穷，又欲休山樊。尽室相随从，所贵无忧患。
骆宾王,咏怀古意上裴侍郎,三十二馀罢，鬓是潘安仁。四十九仍入，年非朱买臣。纵横愁系越，坎壈倦游秦。出笼穷短翮，委辙涸枯鳞。穷经不沾用，弹铗欲谁申。天子未驱策，岁月几沉沦。轻生长慷慨，效死独殷勤。徒歌易水客，空老渭川人。一得视边塞，万里何苦辛。剑匣胡霜影，弓开汉月轮。金刀动秋色，铁骑想风尘。为国坚诚款，捐躯忘贱贫。勒功思比宪，决略暗欺陈。若不犯霜雪，虚掷玉京春。
白居易,狐泉店前作,野狐泉上柳花飞，逐水东流便不归。花水悠悠两无意，因风吹落偶相依。
皇甫冉,春思（一作刘长卿诗）,莺啼燕语报新年，马邑龙堆路几千。家住秦城邻汉苑，心随明月到胡天。机中锦字论长恨，楼上花枝笑独眠。为问元戎窦车骑，何时反旆勒燕然。
李绅,端州江亭得家书二首,雨中鹊语喧江树，风处蛛丝飏水浔。开拆远书何事喜，数行家信抵千金。长安别日春风早，岭外今来白露秋。莫道淮南悲木叶，不闻摇落更堪愁。
雍裕之,四色,壶中冰始结，盘上露初圆。何意瑶池雪，欲夺鹤毛鲜。道士牛已至，仙家鸟亦来。骨为神不朽，眼向故人开。劳鲂莲渚内，汗马火旂间。平生血诚尽，不独左轮殷。已见池尽墨，谁言突不黔。漆身恩未报，貂裘弊岂嫌。
NA,吴人歌,朝判长洲暮判吴，道不拾遗人不孤。
徐安贞,送王判官,明月开三峡，花源出五溪。城池青壁里，烟火绿林西。不畏王程促，惟愁仙路迷。巴东下归棹，莫待夜猿啼。
NA,郊庙歌辞·周朝飨乐章·福顺,圣皇端拱，多士输忠。蛮觞共献，臣心毕同。声齐嵩岳，祝比华封。千龄万祀，常保时雍。
NA,郊庙歌辞·禅社首乐章·太和,昭昭有唐，天俾万国。列祖应命，四宗顺则。申锡无疆，宗我同德。曾孙继序，享神配极。
施肩吾,金尺石,丹砂画顽石，黄金横一尺。人世较短长，仙家爱平直。
皎然,送德守二叔侄上人还国清寺觐师,道贤齐二阮，俱向竹林归。古偈穿花线，春装卷叶衣。僧墟回水寺，佛陇启山扉。爱别吾何有，人心强有违。
权德舆,过隐者湖上所居,蜗舍映平湖，皤然一鲁儒。唯将酒作圣，不厌谷名愚。兵法窥黄石，天官辨白榆。行看软轮起，未可号潜夫。
林藻,青云干吕（一作吴泌诗）,应节偏干吕，亭亭在紫氛。缀空初布影，捧日已成文。结盖祥光迥，为楼翠色分。还同起封上，更似出横汾。作瑞来藩国，呈形表圣君。裴回如有托，谁道比闲云。
罗隐,途中献晋州孟中丞,太平天子念蒲东，又委星郎养育功。昨日隼旟辞阙下，今朝珠履在河中。楼移庾亮千山月，树待袁宏一扇风。不及政成应入拜，晋州何足展清通。
王绩,益州城西张超亭观妓（一作卢照邻诗，一作王勣诗）,落日明歌席，行云逐舞人。江南飞暮雨，梁上下轻尘。冶服看疑画，妆台望似春。高车勿遽返，长袖欲相亲。
刘禹锡,故相国燕国公于司空挽歌二首,雕弓封旧国，黑弰继前功。十年镇南雍，九命作司空。池台乐事尽，箫鼓葬仪雄。一代英豪气，晓散白杨风。阴山贵公子，来葬五陵西。前马悲无主，犹带朔风嘶。汉水晋山郭，襄阳白铜鞮。至今有遗爱，日暮人凄凄。
钱起,锄药咏,莳药穿林复在巘，浓香秀色深能浅。云气垂来浥露偏，松阴占处知春晚。拂曙残莺百啭催，萦泉带石几花开。不随飞鸟缘枝去，如笑幽人出谷来。对之不觉忘疏懒，废卷荷锄嫌日短。岂无萱草树阶墀，惜尔幽芳世所遗。但使芝兰出萧艾，不辞手足皆胼胝。宁学陶潜空嗜酒，颓龄舍此事东菑。
张籍,怀别,仆人驱行轩，低昂出我门。离堂无留客，席上唯琴樽。古道随水曲，悠悠绕荒村。远程未奄息，别念在朝昏。端居愁岁永，独此留清景。岂无经过人，寻叹门巷静。君如天上雨，我如屋下井。无因同波流，愿作形与影。
戴叔伦,问严居士易,自公来问易，不复待加年。更有垂帘会，遥知续草玄。
陈陶,赠容南韦中丞,普宁都护军威重，九驿梯航压要津。十二铜鱼尊画戟，三千犀甲拥朱轮。风云已静西山寇，闾井全移上国春。不独来苏发歌咏，天涯半是泣珠人。
包佶,寄杨侍御（一作包何诗）,一官何幸得同时，十载无媒独见遗。今日不论腰下组，请君看取鬓边丝。
徐凝,语儿见新月,几处天边见新月，经过草市忆西施。娟娟水宿初三夜，曾伴愁蛾到语儿。
白居易,雨中赴刘十九二林之期及到寺刘已先去因以四韵寄之,云中台殿泥中路，既阻同游懒却还。将谓独愁犹对雨，不知多兴已寻山。才应行到千峰里，只校来迟半日间。最惜杜鹃花烂漫，春风吹尽不同攀。
崔橹,有酒失于虔州陆郎中肱，以诗谢之,醉时颠蹶醒时羞，麹糵推人不自由。叵耐一双穷相眼，不堪花卉在前头。
李康成,句,因缘苟会合，万里犹同乡。运命倘不谐，隔壁无津梁。
徐夤,水,火性何如水性柔，西来东出几时休。莫言通海能通汉，虽解浮舟也覆舟。湘浦暮沈尧女怨，汾河秋泛汉皇愁。洪波激湍归何处，二月桃花满眼流。
白居易,菩提寺上方晚眺,楼阁高低树浅深，山光水色暝沉沉。嵩烟半卷青绡幕，伊浪平铺绿绮衾。飞鸟灭时宜极目，远风来处好开襟。谁知不离簪缨内，长得逍遥自在心。
刘得仁,夏日即事,到晓改诗句，四邻嫌苦吟。中宵横北斗，夏木隐栖禽。天地先秋肃，轩窗映月深。幽庭多此景，惟恐曙光侵。
杨凝,送人出塞,北风吹雨雪，举目已凄凄。战鬼秋频哭，征鸿夜不栖。沙平关路直，碛广郡楼低。此去非东鲁，人多事鼓鼙。
NA,高丽镜文,三水中，四维下，上帝降子于辰马。先操鸡，后搏鸭。己年中，二龙见。一则藏身青木中，一则见形黑金东。
无名氏,广州三樵歌,奉敕追三樵，随侯傍道走。回头语李郎，唤取尔朱九。
秦系,秋日送僧志幽归山寺（一作马戴诗）,禅室绳床在翠微，松间荷笠一僧归。磬声寂历宜秋夜，手冷灯前自衲衣。
吕温,衡州送李十一兵曹赴浙东,慷慨视别剑，凄清泛离琴。前程楚塞断，此恨洞庭深。文字已久废，循良非所任。期君碧云上，千里一扬音。
白居易,东楼南望八韵,不厌东南望，江楼对海门。风涛生有信，天水合无痕。鹢带云帆动，鸥和雪浪翻。鱼盐聚为市，烟火起成村。日脚金波碎，峰头钿点繁。送秋千里雁，报暝一声猿。已豁烦襟闷，仍开病眼昏。郡中登眺处，无胜此东轩。
白居易,岁暮,穷阴急景坐相催，壮齿韶颜去不回。旧病重因年老发，新愁多是夜长来。膏明自爇缘多事，雁默先烹为不才。祸福细寻无会处，不如且进手中杯。
徐夤,蜀葵,剑门南面树，移向会仙亭。锦水饶花艳，岷山带叶青。文君惭婉娩，神女让娉婷。烂熳红兼紫，飘香入绣扃。
白居易,晚凉偶咏,日下西墙西，风来北窗北。中有逐凉人，单床独栖息。飘萧过云雨，摇曳归飞翼。新叶多好阴，初筠有佳色。幽深小池馆，优稳闲官职。不爱勿复论，爱亦不易得。
徐夤,菊花,桓景登高事可寻，黄花开处绿畦深。消灾辟恶君须采，冷露寒霜我自禁。篱物早荣还早谢，涧松同德复同心。陶公岂是居贫者，剩有东篱万朵金。
王维,千塔主人,逆旅逢佳节，征帆未可前。窗临汴河水，门渡楚人船。鸡犬散墟落，桑榆荫远田。所居人不见，枕席生云烟。
崔峒,润州送友人,见君还此地，洒泪向江边。国士劳相问，家书无处传。荒城胡马迹，塞木戍人烟。一路堪愁思，孤舟何渺然。
李中,送致仕沈彬郎中游茅山,挂却朝冠披鹤氅，羽人相伴恣遨游。忽因风月思茅岭，便挈琴樽上叶舟。野寺宿时魂梦冷，海门吟处水云秋。华阳洞府年光永，莫向仙乡拟驻留。
刘兼,新蝉,齐女屏帏失旧容，侍中冠冕有芳踪。翅翻晚鬓寻香露，声引秋丝逐远风。旅馆听时髭欲白，戍楼闻处叶多红。只知送恨添愁事，谁见凌霄羽蜕功。
白居易,臼口阻风十日,洪涛白浪塞江津，处处邅回事事迍。世上方为失途客，江头又作阻风人。鱼虾遇雨腥盈鼻，蚊蚋和烟痒满身。老大光阴能几日，等闲臼口坐经旬。
张籍,寒食夜寄姚侍郎,贫官多寂寞，不异野人居。作酒和山药，教儿写道书。五湖归去远，百事病来疏。况忆同怀者，寒庭月上初。
钱起,宿洞口馆,野竹通溪冷，秋泉入户鸣。乱来人不到，芳草上阶生。
张祜,溳川寺路,日沉西涧阴，远驱愁突兀。烟苔湿凝地，露竹光滴月。时见一僧来，脚边云勃勃。
包佶,郊庙歌辞·祀风师乐章·亚献终献,膋芗备，玉帛陈。风动物，乐感神。三献终，百神臻。草木荣，天下春。
白居易,和微之叹槿花,朝荣殊可惜，暮落实堪嗟。若向花中比，犹应胜眼花。
NA,真源邑语,南金口，明府手。
崔道融,谢朱常侍寄贶蜀茶、剡纸二首,瑟瑟香尘瑟瑟泉，惊风骤雨起炉烟。一瓯解却山中醉，便觉身轻欲上天。百幅轻明雪未融，薛家凡纸漫深红。不应点染闲言语，留记将军盖世功。
王毂,赠苍溪王明府有文在手曰长生,执手长生在，人皆号地仙。水云真遂性，龟鹤足齐年。但以酒养气，何言命在天。况无婚嫁累，应拍尚平肩。
顾非熊,铜雀妓,鸦散陵树晓，筵开繐帐空。婵娟宠休妒，歌舞怨来同。往事与尘化，新愁生曲终。回轩叶正落，寂寞听秋风。
李乂,郊庙歌辞·享龙池乐章·第八章,星分邑里四人居，水洊源流万顷馀。魏国君王称象处，晋家藩邸化龙初。青蒲暂似游梁马，绿藻还疑宴镐鱼。自有神灵滋液地，年年云物史官书。
贾邕,送萧颖士赴东府得路字,子欲适东周，门人盈歧路。高标信难仰，薄官非始务。绵邈千里途，裴回四郊暮。征车日云远，抚已惭深顾。
灵一,秋题刘逸人林泉,凉飙乱黄叶，迟客橘阴清。萝径封行迹，云门闭野情。零林秋露响，穿竹暮烟轻。莫恋幽栖地，怀安却败名。
沈佺期,凤笙曲,忆昔王子晋，凤笙游云空。挥手弄白日，安能恋青宫。岂无婵娟子，结念罗帏中。怜寿不贵色，身世两无穷。
韩偓,早起五言三韵,万树绿杨垂，千般黄鸟语。庭花风雨馀，岑寂如村坞。依依官渡头，晴阳照行旅。
赵璜,六月,六月火云散，蝉声鸣树梢。秋风岂便借，客思已萧条。倾国三年别，烟霞一路遥。行人断消息，更上灞陵桥。
白居易,山石榴花十二韵,晔晔复煌煌，花中无比方。艳夭宜小院，条短称低廊。本是山头物，今为砌下芳。千丛相向背，万朵互低昂。照灼连朱槛，玲珑映粉墙。风来添意态，日出助晶光。渐绽胭脂萼，犹含琴轸房。离披乱剪彩，斑驳未匀妆。绛焰灯千炷，红裙妓一行。此时逢国色，何处觅天香。恐合栽金阙，思将献玉皇。好差青鸟使，封作百花王。
陈润,赋得浦外虹送人,日影化为虹，弯弯出浦东。一条微雨后，五色片云中。轮势随天度，桥形跨海通。还将饮水处，持送使车雄。
韩翃,送韦秀才,东人相见罢，秋草独归时。几日孙弘阁，当年谢脁诗。寒山叶落早，多雨路行迟。好忆金门步，功名自有期。
韩愈,奉和虢州刘给事使君三堂新题二十一咏·西山,新月迎宵挂，晴云到晚留。为遮西望眼，终是懒回头。
白居易,卖炭翁－苦官市也,卖炭翁，伐薪烧炭南山中。满面尘灰烟火色，两鬓苍苍十指黑。卖炭得钱何所营，身上衣裳口中食。可怜身上衣正单，心忧炭贱愿天寒。夜来城上一尺雪，晓驾炭车辗冰辙。牛困人饥日已高，市南门外泥中歇。翩翩两骑来是谁，黄衣使者白衫儿。手把文书口称敕，回车叱牛牵向北。一车炭，千馀斤，官使驱将惜不得。半匹红纱一丈绫，系向牛头充炭直。
柳宗元,乐府杂曲·鼓吹铙歌·晋阳武,晋阳武，奋义威。炀之渝，德焉归。氓毕屠，绥者谁。皇烈烈，专天机。号以仁，扬其旗。日之升，九土晞。斥田圻，流洪辉。有其二，翼馀隋。斫枭骜，连熊螭。枯以肉，勍者羸。后土荡，玄穹弥。合之育，莽然施。惟德辅，庆无期。
孟浩然,万山潭作,垂钓坐盘石，水清心亦闲。鱼行潭树下，猿挂岛藤间。游女昔解佩，传闻于此山。求之不可得，沿月棹歌还。
张鷟,答或人,宁可且将朱唇饮酒，谁能逐你黑齿常之。
杜甫,自瀼西荆扉且移居东屯茅屋四首,白盐危峤北，赤甲古城东。平地一川稳，高山四面同。烟霜凄野日，粳稻熟天风。人事伤蓬转，吾将守桂丛。东屯复瀼西，一种住青溪。来往皆茅屋，淹留为稻畦。市喧宜近利，林僻此无蹊。若访衰翁语，须令剩客迷。道北冯都使，高斋见一川。子能渠细石，吾亦沼清泉。枕带还相似，柴荆即有焉。斫畬应费日，解缆不知年。牢落西江外，参差北户间。久游巴子国，卧病楚人山。幽独移佳境，清深隔远关。寒空见鸳鹭，回首忆朝班。
白居易,晚燕,百鸟乳雏毕，秋燕独蹉跎。去社日已近，衔泥意如何。不悟时节晚，徒施工用多。人间事亦尔，不独燕营窠。
韦应物,同德精舍养疾，寄河南兵曹东厅掾,逍遥东城隅，双树寒葱茜。广庭流华月，高阁凝馀霰。杜门非养素，抱疾阻良宴。孰谓无他人，思君岁云变。官曹亮先忝，陈躅惭俊彦。岂知晨与夜，相代不相见。缄书问所如，酬藻当芬绚。
姚合,赠少室山麻襦僧,只辫麻为衲，此中经几春。庵前多猛兽，径小绝行人。泉近濆瓶履，山深少垢尘。想师正法指，喻我独迷津。
杜甫,送韦讽上阆州录事参军,国步犹艰难，兵革未衰息。万方哀嗷嗷，十载供军食。庶官务割剥，不暇忧反侧。诛求何多门，贤者贵为德。韦生富春秋，洞彻有清识。操持纪纲地，喜见朱丝直。当令豪夺吏，自此无颜色。必若救疮痍，先应去蟊贼。挥泪临大江，高天意凄恻。行行树佳政，慰我深相忆。
庄南杰,杂曲歌辞·伤歌行,兔走乌飞不相见，人事依稀速如电。王母夭桃一度开，玉楼红粉千回变。车驰马走咸阳道，石家旧宅空荒草。秋雨无情不惜花，芙蓉一一惊香倒。劝君莫谩栽荆棘，秦皇虚费驱山力。英风一去更无言，白骨沉埋暮山碧。
皎然,寒栖子歌（曾居庐山，欲有事罗浮之行）,君在庐山知不群，有疑是鹤又是云。生死尘埃污不得，眼前荣利徒纷纷。今日惠然来访我，酒榼书囊肩背荷。拂除衣上饵烟霞，昨夜胥门宿蔡家。天然不饮亦不食，抛名换姓觅不得。且向人间作酒仙，不肯将身生羽翼。停形为饵天地根，世人皆死我独存。洗虑因吞清明箓，世人皆贪我常足。栖子妙今道已成，手把玄枢心运冥。能令鬼哭神效灵，身如飘风不可绊。朝游崆峒夕汗漫，向来坐客犹未散。忽忆罗浮欲去时，遥指孤云作路岐。海上仙游不可见，人间日落空桑枝。
李白,送通禅师还南陵隐静寺,我闻隐静寺，山水多奇踪。岩种朗公橘，门深杯渡松。道人制猛虎，振锡还孤峰。他日南陵下，相期谷口逢。
罗邺,早梅,缀雪枝条似有情，凌寒澹注笑妆成。冻香飘处宜春早，素艳开时混月明。迁客岭头悲袅袅，美人帘下妒盈盈。满园桃李虽堪赏，要且东风晚始生。
韦处厚,盛山十二诗·流杯渠,激曲萦飞箭，浮沟泛满卮。将来山太守，早向习家池。
姚合,感时,忆昔未出身，索寞无精神。逢人话天命，自贱如埃尘。君今才出身，飒爽鞍马春。逢人话天命，自重如千钧。信涉名利道，举动皆丧真。君今自世情，何况天下人。
苏拯,思妇吟,秋风雁又归，边信一何早。揽衣出门望，落叶满长道。一从秉箕帚，十载孤怀抱。可堪日日醉宠荣，不说思君令人老。
李白,代秋情,几日相别离，门前生穞葵。寒蝉聒梧桐，日夕长鸣悲。白露湿萤火，清霜凌兔丝。空掩紫罗袂，长啼无尽时。
清江,酬姚补阙南仲云溪馆中戏题随书见寄,寺溪临使府，风景借仁祠。补衮周官贵，能名汉主慈。卧云知独处，望月忆同时。忽枉缄中赠，琼瑶满手持。
郭周藩,谭子池,澄水一百步，世名谭子池。余诘陵阳叟，此池当因谁。父老谓余说，本郡谭叔皮。开元末年中，生子字阿宜。坠地便能语，九岁多须眉。不饮亦不食，未尝言渴饥。十五锐行走，快马不能追。二十入山林，一去无还期。父母忆念深，乡闾为立祠。大历元年春，此儿忽来归。头冠簪凤凰，身著霞裳衣。普遍拯疲俗，丁宁告亲知。余为神仙官，下界不可祈。恐为妖魅假，不如早平夷。此有黄金藏，镇在兹庙基。发掘散生聚，可以救贫羸。金出继灵泉，湛若清琉璃。泓澄表符瑞，水旱无竭时。言讫辞冲虚，杳霭上玄微。凡情留不得，攀望众号悲。寻禀神仙诫，彻庙劚开窥。果获无穷宝，均融沾因危。巨源出岭顶，喷涌世间稀。异境流千古，终年福四维。
李群玉,送处士自番禺东游便归苏台别业,哑轧暮江上，橹声摇落心。宛陵三千里，路指吴云深。莼菜动归兴，忽然闻会吟。南浮龙川月，东下敬亭岑。多君咏逍遥，结萝碧溪阴。高笼华表鹤，静对幽兰琴。汗漫江海思，傲然抽冠簪。归屿未云寂，还家应追寻。二陆文苑秀，岧峣怀所钦。惜我入洛晚，不睹双南金。江左风流尽，名贤成古今。送君无限意，别酒但加斟。
李中,秋日途中,竹林已萧索，客思正如雠。旧业吴江外，新蝉楚驿头。遥天疏雨过，列岫乱云收。今夕谁家宿，孤吟月色秋。
刘禹锡,吴方之见示独酌小醉首篇乐天续有酬答皆含戏谑…来章,闲门共寂任张罗，静室同虚养太和。尘世欢娱开意少，醉乡风景独游多。散金疏傅寻常乐，枕麹刘生取次歌。计会雪中争挈榼，鹿裘鹤氅递相过。
张说,奉和圣制春日幸望春宫应制,别馆芳菲上苑东，飞花澹荡御筵红。城临渭水天河静，阙对南山雨露通。绕殿流莺凡几树，当蹊乱蝶许多丛。春园既醉心和乐，共识皇恩造化同。
NA,桑条歌,桑条韦也，女时韦也乐。
胡曾,咏史诗·长平,长平瓦震武安初，赵卒俄成戏鼎鱼。四十万人俱下世，元戎何用读兵书。
熊孺登,甘子堂陪宴上韦大夫,武陵楼上春长早，甘子堂前花落迟。楚乐怪来声竞起，新歌尽是大夫词。
雍陶,病鹤,忆得当时病未遭，身为仙驭雪为毛。今来沙上飞无力，羞见樯乌立处高。
张九龄,庭梅咏,芳意何能早，孤荣亦自危。更怜花蒂弱，不受岁寒移。朝雪那相妒，阴风已屡吹。馨香虽尚尔，飘荡复谁知。
于鹄,题合溪乾洞（又见刘商集，题作题潘师房）,渡水傍山寻绝壁，白云飞处洞天开。仙人来往行无迹，石径春风长绿苔。
白居易,重到江州感旧游，题郡楼十一韵,掌纶知是忝，剖竹信为荣。才薄官仍重，恩深责尚轻。昔征从典午，今出自承明。凤诏休挥翰，渔歌欲濯缨。还乘小艛艓，却到古湓城。醉客临江待，禅僧出郭迎。青山满眼在，白发半头生。又校三年老，何曾一事成。重过萧寺宿，再上庾楼行。云水新秋思，闾阎旧日情。郡民犹认得，司马咏诗声。
白居易,又和令公新开龙泉晋水二池,旧有潢污泊，今为白水塘。笙歌闻四面，楼阁在中央。春变烟波色，晴添树木光。龙泉信为美，莫忘午桥庄。
刘禹锡,将赴苏州途出洛阳留守李相公累申宴饯宠行…以申仰谢,岁杪风物动，雪馀宫苑晴。兔园宾客至，金谷管弦声。洛水故人别，吴宫新燕迎。越郎忧不浅，怀袖有琼英。
金立之,秋夜望月》）山人见月宁思寝，更掬寒泉满手霜。（《峡山寺玩月》）绀殿雨晴松色冷，禅林风起竹声馀。（《赠青龙寺僧》）风过古殿香烟散，月到前林竹露清。（《宿丰德寺》）更有闲宵清净境，曲江澄月对心虚。（《赠僧》）寒露已催鸿北去，火云渐散月西流。（《秋夕》）园梅坼甲迎春笑，庭草抽心待节芳。（《早春,烟破树头惊宿鸟，露凝苔上暗流萤。
方干,处州献卢员外,才下轺车即岁丰，方知盛德与天通。清声渐出寰瀛外，喜气全归教化中。落地遗金终日在，经年滞狱当时空。直缘后学无功业，不虑文翁不至公。
殷尧藩,忆家二首,新霁飏林初，蘋花贴岸舒。故乡今夜月，犹得照孤庐。树拥溪边阁，山浮雨后岚。白头归未得，梦里望江南。
贾岛,夏夜,原寺偏邻近，开门物景澄。磬通多叶罅，月离片云棱。寄宿山中鸟，相寻海畔僧。唯愁秋色至，乍可在炎蒸。
徐铉,和歙州陈使君见寄,新安风景好，时令肃辕门。身贵心弥下，功多口不言。韬钤家法在，儒雅素风存。簪履陪游盛，乡闾俗化敦。临窗山色秀，绕郭水声喧。织络文章丽，矜严道义尊。楼台秋月静，京庾晚云屯。晓吹传衙鼓，晴阳展信幡。一篇贻友好，千里倍心论。未见归骖动，空能役梦魂。
张祜,胡渭州,杨柳千寻色，桃花一苑芳。风吹入帘里，唯有惹衣香。
刘长卿,按覆后归睦州，赠苗侍御,地远心难达，天高谤易成。羊肠留覆辙，虎口脱馀生。直氏偷金枉，于家决狱明。一言知己重，片议杀身轻。日下人谁忆，天涯客独行。年光销蹇步，秋气入衰情。建德知何在，长江问去程。孤舟百口渡，万里一猿声。落日开乡路，空山向郡城。岂令冤气积，千古在长平。
杜甫,巫山县汾州唐使君十八弟宴别兼诸公携酒乐…留于屋壁,卧病巴东久，今年强作归。故人犹远谪，兹日倍多违。接宴身兼杖，听歌泪满衣。诸公不相弃，拥别惜光辉。
黄滔,送友人边游,衔杯国门外，分手见残阳。何日还南越，今朝往北荒。砂城经雨坏，虏骑入秋狂。亲咏关山月，归吟鬓的霜。
白居易,除夜,薄晚支颐坐，中宵枕臂眠。一从身去国，再见日周天。老度江南岁，春抛渭北田。浔阳来早晚，明日是三年。
杜甫,贻华阳柳少府,系马乔木间，问人野寺门。柳侯披衣笑，见我颜色温。并坐石下堂，俯视大江奔。火云洗月露，绝壁上朝暾。自非晓相访，触热生病根。南方六七月，出入异中原。老少多暍死，汗逾水浆翻。俊才得之子，筋力不辞烦。指挥当世事，语及戎马存。涕泪溅我裳，悲气排帝阍。郁陶抱长策，义仗知者论。吾衰卧江汉，但愧识玙璠。文章一小技，于道未为尊。起予幸斑白，因是托子孙。俱客古信州，结庐依毁垣。相去四五里，径微山叶繁。时危挹佳士，况免军旅喧。醉从赵女舞，歌鼓秦人盆。子壮顾我伤，我欢兼泪痕。馀生如过鸟，故里今空村。
白居易,感春,老思不禁春，风光照眼新。花房红鸟觜，池浪碧鱼鳞。倚棹谁为伴，持杯自问身。心情多少在，六十二三人。
沈佺期,陇头水,陇山飞落叶，陇雁度寒天。愁见三秋水，分为两地泉。西流入羌郡，东下向秦川。征客重回首，肝肠空自怜。
杜甫,陪王侍御宴通泉东山野亭,江水东流去，清樽日复斜。异方同宴赏，何处是京华。亭景临山水，村烟对浦沙。狂歌过于胜，得醉即为家。
刘沧,过沧浪峡,山叠云重一径幽，苍苔古石濑清流。出岩树色见来静，落涧泉声长自秋。远入虚明思白帝，寒生浩景想沧洲。如何地近东西路，马足车轮不暂留。
江为,江行,越信隔年稀，孤舟几梦归。月寒花露重，江晚水烟微。峰直帆相望，沙空鸟自飞。何时洞庭上，春雨满蓑衣。
唐彦谦,绯桃,短墙荒圃四无邻，烈火绯桃照地春。坐久好风休掩袂，夜来微雨已沾巾。敢同俗态期青眼，似有微词动绛唇。尽日更无乡井念，此时何必见秦人。
李中,悼亡,巷深芳草细，门静绿杨低。室迩人何处，花残月又西。武陵期已负，巫峡梦终迷。独立销魂久，双双好鸟啼。
刘禹锡,酬思黯代书见戏（一作酬牛相见寄）,官冷如浆病满身，凌寒不易过天津。少年留取多情兴，请待花时作主人。
卢照邻,含风蝉,高情临爽月，急响送秋风。独有危冠意，还将衰鬓同。
裴谐,观修处士画桃花图歌,一从天宝王维死，于今始遇修夫子。能向鲛绡四幅中，丹青暗与春争工。勾芒若见应羞杀，晕绿匀红渐分别。堪怜彩笔似东风，一朵一枝随手发。燕支乍湿如含露，引得娇莺痴不去。多少游蜂尽日飞，看遍花心求入处。工夫妙丽实奇绝，似对韶光好时节。偏宜留著待深冬，铺向楼前殛霜雪。
白居易,逢旧,久别偶相逢，俱疑是梦中。即今欢乐事，放醆又成空。
李商隐,明禅师院酬从兄见寄,贞吝嫌兹世，会心驰本原。人非四禅缚，地绝一尘喧。霜露欹高木，星河压故园。斯游傥为胜，九折幸回轩。
薛克构,奉和展礼岱宗涂经濮济,龙图冠胥陆，凤驾指云亭。非烟泛济浦，绿字启河汀。画裳晨应月，文戟曙分星。四田巡揖礼，三驱道契经。行欣奉万岁，窃抃偶千龄。
罗邺,宿武安山有怀,野店暮来山畔逢，寒芜漠漠露华浓。窗间灯在犬惊吠，溪上月沈人罢舂。远别只愁添雪鬓，此生何计隐云峰。离心却羡南飞翼，独过吴江更数重。
李中,离家,送别人归春日斜，独鞭羸马指天涯。月生江上乡心动，投宿匆忙近酒家。
周昙,六朝门·简文帝,救兵方至强抽军，与贼开城是简文。曲项琵琶催酒处，不图为乐向谁云。
卢仝,风中琴,五音六律十三徽，龙吟鹤响思庖羲。一弹流水一弹月，水月风生松树枝。
白居易,西省对花忆忠州东坡新花树，因寄题东楼,每看阙下丹青树，不忘天边锦绣林。西掖垣中今日眼，南宾楼上去年心。花含春意无分别，物感人情有浅深。最忆东坡红烂熳，野桃山杏水林檎。
裴度,春池泛舟联句,凤池新雨后，池上好风光。取酒愁春尽，留宾喜日长。柳丝迎画舸，水镜写雕梁，潭洞迷仙府，烟霞认醉乡。莺声随笑语，竹色入壶觞。晚景含澄澈，时芳得艳阳。飞凫拂轻浪，绿柳暗回塘。逸韵追安石，高居胜辟强。杯停新令举，诗动彩笺忙。顾谓同来客，欢游不可忘。
韩偓,惆怅,身情长在暗相随，生魄随君君岂知。被头不暖空沾泪，钗股欲分犹半疑。朗月清风难惬意，词人绝色多伤离。何如饮酒连千醉，席地幕天无所知。
杜光庭,题莫公台,奇绝巍台峙浊流，古来人号小瀛洲。路通霄汉云迷晚，洞隐鱼龙月浸秋。举首摘星河有浪，自天图画笔无钩。将军悟却希夷诀，赢得清名万古流。
姚鹄,感怀陈情,恩重空感激，何门誓杀身。谬曾分玉石，竟自困风尘。阴谷非因暖，幽丛岂望春。升沉在言下，应念异他人。
唐求,古寺,路傍古时寺，寥落藏金容。破塔有寒草，坏楼无晓钟。乱纸失经偈，断碑分篆踪。日暮月光吐，绕门千树松。
周昙,春秋战国门·赵宣子,门人曾不有提弥，连嗾呀呀孰敢支。临难若教无苟免，乱朝争那以獒为。
NA,时人号李知远语,李下无蹊。
王维,送方城韦明府,遥思葭菼际，寥落楚人行。高鸟长淮水，平芜故郢城。使车听雉乳，县鼓应鸡鸣。若见州从事，无嫌手板迎。
严维,送薛尚书入蜀,卑情不敢论，拜首入辕门。列郡诸侯长，登朝八座尊。凝笳临水发，行旆向风翻。几许遗黎泣，同怀父母恩。
岑参,送郭仆射节制剑南,铁马擐红缨，幡旗出禁城。明王亲授钺，丞相欲专征。玉馔天厨送，金杯御酒倾。剑门乘嶮过，阁道踏空行。山鸟惊吹笛，江猿看洗兵。晓云随去阵，夜月逐行营。南仲今时往，西戎计日平。将心感知己，万里寄悬旌。
NA,杂曲歌辞·水鼓子,雕弓白羽猎初回，薄夜牛羊复下来。梦水河边秋草合，黑山峰外阵云开。
韦应物,寄恒璨,心绝去来缘，迹顺人间事。独寻秋草径，夜宿寒山寺。今日郡斋闲，思问楞伽字。
李白,赠宣城宇文太守兼呈崔侍御,白若白鹭鲜，清如清唳蝉。受气有本性，不为外物迁。饮水箕山上，食雪首阳颠。回车避朝歌，掩口去盗泉。岧峣广成子，倜傥鲁仲连。卓绝二公外，丹心无间然。昔攀六龙飞，今作百炼铅。怀恩欲报主，投佩向北燕。弯弓绿弦开，满月不惮坚。闲骑骏马猎，一射两虎穿。回旋若流光，转背落双鸢。胡虏三叹息，兼知五兵权。枪枪突云将，却掩我之妍。多逢剿绝儿，先著祖生鞭。据鞍空矍铄，壮志竟谁宣。蹉跎复来归，忧恨坐相煎。无风难破浪，失计长江边。危苦惜颓光，金波忽三圆。时游敬亭上，闲听松风眠。或弄宛溪月，虚舟信洄沿。颜公二十万，尽付酒家钱。兴发每取之，聊向醉中仙。过此无一事，静谈秋水篇。君从九卿来，水国有丰年。鱼盐满市井，布帛如云烟。下马不作威，冰壶照清川。霜眉邑中叟，皆美太守贤。时时慰风俗，往往出东田。竹马数小儿，拜迎白鹿前。含笑问使君，日晚可回旋。遂归池上酌，掩抑清风弦。曾标横浮云，下抚谢脁肩。楼高碧海出，树古青萝悬。光禄紫霞杯，伊昔忝相传。良图扫沙漠，别梦绕旌旃。富贵日成疏，愿言杳无缘。登龙有直道，倚玉阻芳筵。敢献绕朝策，思同郭泰船。何言一水浅，似隔九重天。崔生何傲岸，纵酒复谈玄。身为名公子，英才苦迍邅。鸣凤托高梧，凌风何翩翩。安知慕群客，弹剑拂秋莲。
白居易,见小侄龟儿咏灯诗并腊娘制衣，因寄行简,已知腊子能裁服，复报龟儿解咏灯。巧妇才人常薄命，莫教男女苦多能。
李亨,梦丹书,厥不云乎，惟其惟时。上天所保，福禄不亏。
许棠,白菊,所尚雪霜姿，非关落帽期。香飘风外别，影到月中疑。发在林凋后，繁当露冷时。人间稀有此，自古乃无诗。
曹松,喜友人归上元别业,一樯千里外，隐者兴宜孤。落日长边海，秋风满故都。掩关苔色老，盘径叶声枯。匡岳来时过，迟回绝顶无。
白居易,涂山寺独游,野径行无伴，僧房宿有期。涂山来去熟，唯是马蹄知。
顾非熊,送从叔尉渑池,同登科第皆清列，尚爱东畿一尉闲。虽有田园供海畔，且无宗党在朝班。甘贫只为心知道，晚达多缘性好山。白首青衫犹未换，又骑羸马出函关。
喻凫,游云际寺,涧壑吼风雷，香门绝顶开。阁寒僧不下，钟定虎常来。鸟啄林稍果，鼯跳竹里苔。心源无一事，尘界拟休回。
储光羲,效古二首,晨登凉风台，暮走邯郸道。曜灵何赫烈，四野无青草。大军北集燕，天子西居镐。妇人役州县，丁男事征讨。老幼相别离，哭泣无昏早。稼穑既殄绝，川泽复枯槁。旷哉远此忧，冥冥商山皓。东风吹大河，河水如倒流。河洲尘沙起，有若黄云浮。赪霞烧广泽，洪曜赫高丘。野老泣相语，无地可荫休。翰林有客卿，独负苍生忧。中夜起踯躅，思欲献厥谋。君门峻且深，踠足空夷犹。
郑愚,幼作,台山初罢雾，岐海正分流。渔浦飏来笛，鸿逵翼去舟。
杜甫,信行远修水筒（引水筒）,汝性不茹荤，清静仆夫内。秉心识本源，于事少滞碍。云端水筒坼，林表山石碎。触热藉子修，通流与厨会。往来四十里，荒险崖谷大。日曛惊未餐，貌赤愧相对。浮瓜供老病，裂饼尝所爱。于斯答恭谨，足以殊殿最。讵要方士符，何假将军盖。行诸直如笔，用意崎岖外。
皮日休,以紫石砚寄鲁望兼酬见赠,样如金蹙小能轻，微润将融紫玉英。石墨一研为凤尾，寒泉半勺是龙睛。骚人白芷伤心暗，狎客红筵夺眼明。两地有期皆好用，不须空把洗溪声。
杜牧,奉和白相公圣德和平致兹休运岁终功就合咏盛…长句四韵,行看腊破好年光，万寿南山对未央。黠戛可汗修职贡，文思天子复河湟。应须日驭西巡狩，不假星弧北射狼。吉甫裁诗歌盛业，一篇江汉美宣王。
张志和,杂歌谣辞·渔父歌,西塞山边白鹭飞，桃花流水鳜鱼肥。青箬笠，绿蓑衣，春江细雨不须归。钓台渔父褐为裘，两两三三舴艋舟。能纵棹，惯乘流，长江白浪不曾忧。霅溪湾里钓渔翁，舴艋为家西复东。江上雪，浦边风，笑著荷衣不叹穷。松江蟹舍主人欢，菰饭莼羹亦共餐。枫叶落，荻花干，醉宿渔舟不觉寒。青草湖中月正圆，巴陵渔父棹歌连。钓车子，掘头船，乐在风波不用仙。
齐己,谢元愿上人远寄《檀溪集》,白首萧条居汉浦，清吟编集号檀溪。有人收拾应如玉，无主知音只似泥。入理半同黄叶句，遣怀多拟碧云题。犹能为我相思在，千里封来梦泽西。
罗隐,谩天岭,西去休言蜀道难，此中危峻已多端。到头未会苍苍色，争得禁他两度谩。
贯休,经普化禅师影院,大一今何处，登堂似昔时。曾蒙金印印，得异野干儿。影束龙神在，门荒桐竹衰。谁云续僧史，别位著吾师。
郑谷,送进士许彬,泗上未休兵，壶关事可惊。流年催我老，远道念君行。残雪临晴水，寒梅发故城。何当食新稻，岁稔又时平。
喻凫,玄都观李尊师,藓帻翠髯公，存思古观空。晓坛柽叶露，晴圃柳花风。寿已将椿并，棋难见局终。何当与高鹤，飞去海光中。
广宣,皇太子频赐存问，并索唱和新诗，因有陈谢,望苑招延后，禅扉访道馀。祗言俟文雅，何意及庸虚。率性多非学，缘情偶自书。清风闻寺响，白日见心初。重道逢轩后，崇儒过魏储。青宫列芳梓，玄圃积琼琚。郑鼠宁容者，齐竽久舍诸。空怀受恩感，含思几踌躇。
孙元晏,晋·王坦之,晋祚安危只此行，坦之何必苦忧惊。谢公合定寰区在，争遣当时事得成。
郑谷,寄献狄右丞,逐胜偷闲向杜陵，爱僧不爱紫衣僧。身为醉客思吟客，官自中丞拜右丞。残月露垂朝阙盖，落花风动宿斋灯。孤单小谏渔舟在，心恋清潭去未能。
储光羲,采菱词,浊水菱叶肥，清水菱叶鲜。义不游浊水，志士多苦言。潮没具区薮，潦深云梦田。朝随北风去，暮逐南风旋。浦口多渔家，相与邀我船。饭稻以终日，羹莼将永年。方冬水物穷，又欲休山樊。尽室相随从，所贵无忧患。
张祜,题陆墉金沙洞居,东溪泉一眼，归卧惬高疏。决水金沙静，梯云石壁虚。细吟搔短发，深话笑长裾。莫道遗名品，尝闻入洛初。
羊士谔,登楼,槐柳萧疏绕郡城，夜添山雨作江声。秋风南陌无车马，独上高楼故国情。
李白,流夜郎赠辛判官,昔在长安醉花柳，五侯七贵同杯酒。气岸遥凌豪士前，风流肯落他人后。夫子红颜我少年，章台走马著金鞭。文章献纳麒麟殿，歌舞淹留玳瑁筵。与君自谓长如此，宁知草动风尘起。函谷忽惊胡马来，秦宫桃李向明开。我愁远谪夜郎去，何日金鸡放赦回。
许浑,长兴里夏日南邻避暑,侯门大道傍，蝉噪树苍苍。开锁洞门远，下帘宾馆凉。栏围红药盛，架引绿萝长。永日一欹枕，故山云水乡。
岑参,题李士曹厅壁画度雨云歌,似出栋梁里，如和风雨飞。掾曹有时不敢归，谓言雨过湿人衣。
权龙褒,初到沧州呈州官,遥看沧海城，杨柳郁青青。中央一群汉，聚坐打杯觥。
无名氏,留赠偃师主人,孤城漏未残，徒侣拂征鞍。洛北去愁远，淮南归梦阑。晓灯回壁暗，晴雪卷帘寒。更尽主人酒，出门行路难。
杜甫,舟泛洞庭（一作过洞庭湖）,蛟室围青草，龙堆拥白沙。护江盘古木，迎棹舞神鸦。破浪南风正，收帆畏日斜。云山千万叠，底处上仙槎。
苏郁,句,吟倚雨残树，月收山下村。
张叔卿,空灵岸,寒尽鸿先去，江回客未归。早知名是幻，不敢绣为衣。雾积川原暗，山多郡县稀。今朝下湘岸，更逐鹧鸪飞。
罗隐,江南寄所知周仆射,曾陪公子醉西园，岘首碑前事懒言。世乱共嗟王粲老，时危俱受信陵恩。潮怜把醆吟江徼，雨忆凭阑望海门。飞盖寂寥清宴罢，不知簪履更谁存。
白居易,张常侍池凉夜闲宴赠诸公,竹桥新月上，水岸凉风至。对月五六人，管弦三两事。留连池上酌，款曲城外意。或啸或讴吟，谁知此闲味。回看市朝客，矻矻趋名利。朝忙少游宴，夕困多眠睡。清凉属吾徒，相逢勿辞醉。
薛逢,贺杨收作相,阙下憧憧车马尘，沈浮相次宦游身。须知金印朝天客，同是沙堤避路人。威凤偶时因瑞圣，应龙无水谩通神。立门不是趋时客，始向穷途学问津。
李中,悼怀王丧妃,花绽花开事可惊，暂来浮世返蓬瀛。楚宫梦断云空在，洛浦神归月自明。香解返魂成浪语，胶能续断是虚名。音容寂寞春牢落，谁会楼中独立情。
孟郊,上包祭酒,岳岳冠盖彦，英英文字雄。琼音独听时，尘韵固不同。春云生纸上，秋涛起胸中。时吟五君咏，再举七子风。何幸松桂侣，见知勤苦功。愿将黄鹤翅，一借飞云空。
羊士谔,赴资阳经嶓冢山（汉水所出，元和三年已授此官）,宁辞旧路驾朱轓，重使疲人感汉恩。今日鸣驺到嶓峡，还胜博望至河源。
李益,中桥北送穆质兄弟应制，戏赠萧二策,洛水桥边雁影疏，陆机兄弟驻行车。欲陈汉帝登封草，犹待萧郎寄内书。
薛能,戏瞻相,失意蹉跎到旧游，见吹杨柳便遮羞。瞻相赵女休相拽，不及人前诈摆头。
薛能,边城寓题,孤蹇复飘零，天涯若堕萤。东风吹痼疾，暖日极青冥。蚕市归农醉，渔舟钓客醒。论邦苦不早，只此负王庭。
张蠙,青冢,倾国可能胜效国，无劳冥寞更思回。太真虽是承恩死，只作飞尘向马嵬。
李白,紫骝马,紫骝行且嘶，双翻碧玉蹄。临流不肯渡，似惜锦障泥。白雪关山远，黄云海戍迷。挥鞭万里去，安得念春闺。
韦应物,登郡寄京师诸季、淮南子弟,始罢永阳守，复卧浔阳楼。悬槛飘寒雨，危堞侵江流。迨兹闻雁夜，重忆别离秋。徒有盈樽酒，镇此百端忧。
戴叔伦,过珥渎单老（一作宅）,毫末成围海变田，单家依旧住溪边。比来已向人间老，今日相过却少年。
白居易,登村东古冢,高低古时冢，上有牛羊道。独立最高头，悠哉此怀抱。回头向村望，但见荒田草。村人不爱花，多种栗与枣。自来此村住，不觉风光好。花少莺亦稀，年年春暗老。
久则,旅寓越中,湖上青山今欲买，白云无主问何人。
崔公佐客,献公佐诗,破额幞头衫也穿，使君犹许对华筵。今朝幸倚文章守，遮莫青蛾笑揭天。
NA,郊庙歌辞·享太庙乐章·虔和,礼标荐鬯，肃事祠庭。敬申如在，敢托非馨。
韩偓,大庆堂赐宴元珰而有诗呈吴越王,非为亲贤展绮筵，恒常宁敢恣游盘。绿搓杨柳绵初软，红晕樱桃粉未干。谷鸟乍啼声似涩，甘霖方霁景犹寒。笙歌风紧人酣醉，却绕珍丛烂熳看。
齐己,送陈霸归闽,凉风动行兴，含笑话临途。已得身名了，全忘客道孤。乡程过百越，帆影绕重湖。家在飞鸿外，音书可寄无。
贾岛,夜坐,蟋蟀渐多秋不浅，蟾蜍已没夜应深。三更两鬓几枝雪，一念双峰四祖心。
杨凌,早春雪中,新年雨雪少晴时，屡失寻梅看柳期。乡信忆随回雁早，江春寒带故阴迟。
陈标,婕妤怨,掌上恩移玉帐空，香珠满眼泣春风。飘零怨柳凋眉翠，狼藉愁桃坠脸红。凤辇只应三殿北，鸾声不向五湖中。笙歌处处回天眷，独自无情长信宫。
李程,赋得竹箭有筠,常爱凌寒竹，坚贞可喻人。能将先进礼，义与后凋邻。冉冉犹全节，青青尚有筠。陶钧二仪内，柯叶四时春。待凤花仍吐，停霜色更新。方持不易操，对此欲观身。
沈佺期,仙萼池亭侍宴应制,步辇寻丹嶂，行宫在翠微。川长看鸟灭，谷转听猿稀。天磴扶阶迥，云泉透户飞。闲花开石竹，幽叶吐蔷薇。径狭难留骑，亭寒欲进衣。白龟来献寿，仙吹返彤闱。
席豫,奉和圣制送张说巡边,圣主重兵权，分符属大贤。中军仍执政，丞相复巡边。翕习戎装动，张皇庙略宣。朝荣承睿札，野饯转行旃。亭障东缘海，沙场北际天。春冬见岩雪，朝夕候烽烟。已勒封山记，犹闻遣戍篇。五营将月合，八阵与云连。经略图方远，怀柔道更全。归来画麟阁，蔼蔼武功传。
卢纶,驿中望山戏赠渭南陆贽主簿,官微多惧事多同，拙性偏无主驿功。山在门前登不得，鬓毛衰尽路尘中。
叶季良,省试吴宫教美人战,强吴矜霸略，讲武在深宫。尽出娇娥妓，先观上将风。挥戈罗袖卷，擐甲汗妆红。掩笑分旗下，含羞入队中。鼓停行未正，刑举令才崇。自可威邻国，何劳逞战功。
无可,送颢法师往太原讲兼呈李司徒,近腊辞精舍，并州谒尚公。路长山忽尽，塞广雪无穷。讲席开晴垒，禅衣涉远风。闻经诸弟子，应满此门中。
权德舆,锡杖歌送明楚上人归佛川,上人远自西天竺，头陀行遍国朝寺。口翻贝叶古字经，手持金策声泠泠。护法护身唯振锡，石濑云溪深寂寂。乍来松径风更寒，遥映霜天月成魄。后夜空山禅诵时，寥寥挂在枯树枝。真法常传心不住，东西南北随缘路。佛川此去何时回，应真莫便游天台。
王维,寄崇梵僧（崇梵寺近东阿覆釜村）,崇梵僧，崇梵僧，秋归覆釜春不还。落花啼鸟纷纷乱，涧户山窗寂寂闲。峡里谁知有人事，郡中遥望空云山。
李隆基,送日本使,日下非殊俗，天中嘉会朝。念余怀义远，矜尔畏途遥。涨海宽秋月，归帆驶夕飙。因惊彼君子，王化远昭昭。
李贺,吕将军歌,吕将军，骑赤兔。独携大胆出秦门，金粟堆边哭陵树。北方逆气污青天，剑龙夜叫将军闲。将军振袖挥剑锷，玉阙朱城有门阁。榼榼银龟摇白马，傅粉女郎火旗下。恒山铁骑请金枪，遥闻箙中花箭香。西郊寒蓬叶如刺，皇天新栽养神骥。厩中高桁排蹇蹄，饱食青刍饮白水。圆苍低迷盖张地，九州人事皆如此。赤山秀铤御时英，绿眼将军会天意。
李远,吴越怀古,吴越千年奈怨何，两宫清吹作樵歌。姑苏一败云无色，范蠡长游水自波。霞拂故城疑转旆，月依荒树想嚬蛾。行人欲问西施馆，江鸟寒飞碧草多。
郎士元,酬王季友题半日村别业兼呈李明府,村映寒原日已斜，烟生密竹早归鸦。长溪南路当群岫，半景东邻照数家。门通小径连芳草，马饮春泉踏浅沙。欲待主人林上月，还思潘岳县中花。
弓嗣初,晦日宴高氏林亭,上序春晖丽，中园物候华。高才盛文雅，逸兴满烟霞。参差金谷树，皎镜碧塘沙。萧散林亭晚，倒载欲还家。
武则天,唐武氏享先庙乐章,先德谦撝冠昔，严规节素超今。奉国忠诚每竭，承家至孝纯深。追崇惧乖尊意，显号恐玷徽音。既迫王公屡请，方乃俯遂群心。有限无由展敬，奠醑每阙亲斟。大礼虔申典册，蘋藻敬荐翘襟。
曹邺,筑城三首,郎有蘼芜心，妾有芙蓉质。不辞嫁与郎，筑城无休日。呜呜啄人鸦，轧轧上城车。力尽土不尽，得归亦无家。筑人非筑城，围秦岂围我。不知城上土，化作宫中火。
罗隐,西塞山（在武昌界，孙吴以之为西塞）,吴塞当时指此山，吴都亡后绿孱颜。岭梅乍暖残妆恨，沙鸟初晴小队闲。波阔鱼龙应混杂，壁危猿狖奈奸顽。会将一副寒蓑笠，来与渔翁作往还。
陈希烈,省试白云起封中,千年泰山顶，云起汉王封。不作奇峰状，宁分触石容。为霖虽易得，表圣自难逢。冉冉排空上，依依叠影重。素光非曳练，灵贶是从龙。岂学无心出，东西任所从。
曹松,广州贻匡绪法师,口宣微密不思议，不是除贪即诫痴。只待外方缘了日，争看内殿诏来时。周回海树侵阶疾，迢递江潮应井迟。必竟懒过高坐寺，未能全让法云师。
NA,洛城五凤楼中歌,天津桥畔火光起，魏王堤上看洪水。
吴融,秋日经别墅,别墅萧条海上村，偶期兰菊与琴尊。檐横碧嶂秋光近，树带闲潮晚色昏。幸有白云眠楚客，不劳芳草思王孙。北山移去前文在，无复教人叹晓猿。
皇甫曾,乌程水楼留别,悠悠千里去，惜此一尊同。客散高楼上，帆飞细雨中。山程随远水，楚思在青枫。共说前期易，沧波处处同。
白居易,和钱员外早冬玩禁中新菊,禁署寒气迟，孟冬菊初坼。新黄间繁绿，烂若金照碧。仙郎小隐日，心似陶彭泽。秋怜潭上看，日惯篱边摘。今来此地赏，野意潜自适。金马门内花，玉山峰下客。寒芳引清句，吟玩烟景夕。赐酒色偏宜，握兰香不敌。凄凄百卉死，岁晚冰霜积。唯有此花开，殷勤助君惜。
李季华,题季子庙,季子让社稷，又能听国风。宁知千载后，蘋藻冷祠宫。
李縠,浙东罢府西归酬别张广文皮先辈陆秀才,岂有头风笔下痊，浪成蛮语向初筵。兰亭旧趾虽曾见，柯笛遗音更不传。照曜文星吴分野，留连花月晋名贤。相逢只恨相知晚，一曲骊歌又几年。
李涛,答弟妇歇后语,惭无窦建，愧作梁山。
庄若讷,湘灵鼓瑟,帝子鸣金瑟，馀声自抑扬。悲风丝上断，流水曲中长。出没游鱼听，逶迤彩凤翔。微音时扣徵，雅韵乍含商。神理诚难测，幽情讵可量。至今闻古调，应恨滞三湘。
张乔,江行至沙浦,烟霞接杳冥，旅泊寄回汀。夜雨雷电歇，春江蛟蜃腥。城侵潮影白，峤截鸟行青。遍欲探泉石，南须过洞庭。
独孤实,奉陪武相公西亭夜宴陆郎中,仙郎膺上才，夜宴接三台。烛引银河转，花连锦帐开。静看歌扇举，不觉舞腰回。寥落东方曙，无辞尽玉杯。
贾岛,原上秋居,关西又落木，心事复如何。岁月辞山久，秋霖入夜多。鸟从井口出，人自洛阳过。倚仗聊闲望，田家未剪禾。
温庭筠,宿一公精舍,夜阑黄叶寺，瓶锡两俱能。松下石桥路，雨中山殿灯。茶炉天姥客，棋席剡溪僧。还笑长门赋，高秋卧茂陵。
李群玉,石门戍,到此空思吴隐之，潮痕草蔓上幽碑。人来皆望珠玑去，谁咏贪泉四句诗。
皇甫松,怨回纥,白首南朝女，愁听异域歌。收兵颉利国，饮马胡卢河。毳布腥膻久，穹庐岁月多。雕窠城上宿，吹笛泪滂沱。祖席驻征棹，开帆候信潮。隔筵桃叶泣，吹管杏花飘。船去鸥飞阁，人归尘上桥。别离惆怅泪，江路湿红蕉。
欧阳詹,元日陪早朝,斗柄东回岁又新，邃旒南面挹来宾。和光仿佛楼台晓，休气氛氲天地春。仪籥不唯丹穴鸟，称觞半是越裳人。江皋腐草今何幸，亦与恒星拱北辰。
NA,杭州还乡和尚唱,还乡寂寂杳无踪，不挂征帆水陆通。蹋得故乡回地稳，更无南北与西东。
水神,霅溪夜宴诗（命曹娥唱怨江波三叠）,悲风淅淅兮波绵绵，芦花万里兮凝苍烟。虬螭窟宅兮渊且玄，排波叠浪兮沈我天。所覆不全兮身宁全，溢眸恨血兮徒涟涟。誓将柔荑抉锯牙之喙，空水府而藏其腥涎。青娥翠黛兮沈江壖，碧云斜月兮空婵娟。吞声饮恨兮语无力，徒扬哀怨兮登歌筵。
陈陶,避世翁,海上一蓑笠，终年垂钓丝。沧洲有深意，冠盖何由知。直钩不营鱼，蜗室无妻儿。渴饮寒泉水，饥餐紫朮芝。鹤发披两肩，高怀如澄陂。尝闻仙老言，云是古鸱夷。石窦閟雷雨，金潭养蛟螭。乘槎上玉津，骑鹿游峨嵋。以人为语默，与世为雄雌。兹焉乃磻溪，豹变应须时。自古隐沦客，无非王者师。
贯休,遇叶进士,文章拟真宰，仪冠冷如璧。山寺偶相逢，眼青胜山色。气隆多慷慨，语澹无他力。金绳残果落，竹阁凉雨滴。自愧龙钟人，见此冲天翼。
李群玉,湖寺清明夜遣怀,柳暗花香愁不眠，独凭危槛思凄然。野云将雨渡微月，沙鸟带声飞远天。久向饥寒抛弟妹，每因时节忆团圆。饧餐冷酒明年在，未定萍蓬何处边。
卢纶,早春游樊川野居却寄李端校书兼呈…司空曙主簿耿湋拾遗,白水遍沟塍，青山对杜陵。晴明人望鹤，旷野鹿随僧。古柳连巢折，荒堤带草崩。阴桥全覆雪，瀑溜半垂冰。斗鼠摇松影，游龟落石层。韶光偏不待，衰败巧相仍。桂树曾争折，龙门几共登。琴师阮校尉，诗和柳吴兴。舐笔求书扇，张屏看画蝇。卜邻空遂约，问卦独无征。投足经危路，收才遇直绳。守农穷自固，行乐病何能。掩帙蓬蒿晚，临川景气澄。飒然成一叟，谁更慕鶱腾。
武元衡,寻三藏上人,北风吹雪暮萧萧，问法寻僧上界遥。临水手持筇竹杖，逢君不语指芭蕉。
李咸用,携手曲,携手春复春，未尝渐离别。夭夭风前花，纤纤日中雪。不敢怨于天，唯惊添岁月。不敢怨于君，只怕芳菲歇。芳菲若长然，君恩应不绝。
杜甫,白马,白马东北来，空鞍贯双箭。可怜马上郎，意气今谁见。近时主将戮，中夜商於战。丧乱死多门，呜呼泪如霰。
周岳秀,君山祠,万顷湖波浸碧天，旌封香火几千年。风涛澎湃鱼龙舞，栋宇峥嵘燕雀迁。远岫光中浓淡树，斜阳影里往来船。江河愿借吹嘘便，应有神功在目前。
刘禹锡,泰娘歌,泰娘家本阊门西，门前绿水环金堤。有时妆成好天气，走上皋桥折花戏。风流太守韦尚书，路傍忽见停隼旟。斗量明珠鸟传意，绀幰迎入专城居。长鬟如云衣似雾，锦茵罗荐承轻步。舞学惊鸿水榭春，歌传上客兰堂暮。从郎西入帝城中，贵游簪组香帘栊。低鬟缓视抱明月，纤指破拨生胡风。繁华一旦有消歇，题剑无光履声绝。洛阳旧宅生草莱，杜陵萧萧松柏哀。妆奁虫网厚如茧，博山炉侧倾寒灰。蕲州刺史张公子，白马新到铜驼里。自言买笑掷黄金，月堕云中从此始。安知鵩鸟座隅飞，寂寞旅魂招不归。秦嘉镜有前时结，韩寿香销故箧衣。山城少人江水碧，断雁哀猿风雨夕。朱弦已绝为知音，云鬓未秋私自惜。举目风烟非旧时，梦寻归路多参差。如何将此千行泪，更洒湘江斑竹枝。
刘商,夜闻邻管,何事霜天月满空，鹂雏百啭向春风。邻家思妇更长短，杨柳如丝在管中。
耿湋,甘泉诗,异井甘如醴，深仁远未涯。气寒堪破暑，源净自蠲邪。修绠悬冰甃，新桐荫玉沙。带星凝晓露，拂雾涌秋华。绿溢涵千仞，清泠饮万家。何能葛洪宅，终日闭烟霞。
郑谷,擢第后入蜀经罗村，路见海棠盛开偶有题咏,上国休夸红杏艳，深溪自照绿苔矶。一枝低带流莺睡，数片狂和舞蝶飞。堪恨路长移不得，可无人与画将归。手中已有新春桂，多谢烟香更入衣。
段成式,游长安诸寺联句·长乐坊安国寺·红楼联句（隐侯体）,重叠碎晴空，馀霞更照红。蝉踪近鳷鹊，鸟道接相风。苔静金轮路，云轻白日宫。壁诗传谢客，门榜占休公。
汪遵,比干墓,国乱时危道不行，忠贤谏死胜谋生。一沉冤骨千年后，垄水虽平恨未平。
白居易,雪夜对酒招客,帐小青毡暖，杯香绿蚁新。醉怜今夜月，欢忆去年人。暗落灯花烬，闲生草座尘。殷勤报弦管，明日有嘉宾。
齐己,送人润州寻兄弟,君话南徐去，迢迢过建康。弟兄新得信，鸿雁久离行。木落空林浪，秋残渐雪霜。闲游登北固，东望海苍苍。
李中,宿山店书怀寄东林令图上人,一宿山前店，旅情安可穷。猿声乡梦后，月影竹窗中。南楚征途阔，东吴旧业空。虎溪莲社客，应笑此飘蓬。
孟浩然,陪姚使君题惠上人房,带雪梅初暖，含烟柳尚青。来窥童子偈，得听法王经。会理知无我，观空厌有形。迷心应觉悟，客思未遑宁。
李峤,江,日夕三江望，灵潮万里回。霞津锦浪动，月浦练花开。湍似黄牛去，涛从白马来。英灵已杰出，谁识卿云才。
白居易,放旅雁（元和十年冬作）,九江十年冬大雪，江水生冰树枝折。百鸟无食东西飞，中有旅雁声最饥。雪中啄草冰上宿，翅冷腾空飞动迟。江童持网捕将去，手携入市生卖之。我本北人今谴谪，人鸟虽殊同是客。见此客鸟伤客人，赎汝放汝飞入云。雁雁汝飞向何处，第一莫飞西北去。淮西有贼讨未平，百万甲兵久屯聚。官军贼军相守老，食尽兵穷将及汝。健儿饥饿射汝吃，拔汝翅翎为箭羽。
赵嘏,重阳日示舍弟（时在吴门）,多少乡心入酒杯，野塘今日菊花开。新霜何处雁初下，故国穷秋首正回。渐老向人空感激，一生驱马傍尘埃。侯门无路提携尔，虚共扁舟万里来。
李煜,阮郎归（一名醉桃源、碧桃春）,东风吹水日衔山，春来长是闲。落花狼藉酒阑珊，笙歌醉梦间。春睡觉，晚妆残，无人整翠鬟。留连光景惜朱颜，黄昏独倚阑。
张说,卢巴驿闻张御史张判官欲到不得待留赠之,旅窜南方远，传闻北使来。旧庭知玉树，合浦识珠胎。白发因愁改，丹心托梦回。皇恩若再造，为忆不然灰。
戴叔伦,过柳溪道院,溪上谁家掩竹扉，鸟啼浑似惜春晖。日斜深巷无人迹，时见梨花片片飞。
韩愈,南溪始泛三首（此诗乃长庆间以病在告日所作）,榜舟南山下，上上不得返。幽事随去多，孰能量近远。阴沈过连树，藏昂抵横坂。石粗肆磨砺，波恶厌牵挽。或倚偏岸渔，竟就平洲饭。点点暮雨飘，梢梢新月偃。馀年懔无几，休日怆已晚。自是病使然，非由取高蹇。南溪亦清驶，而无楫与舟。山农惊见之，随我劝不休。不惟儿童辈，或有杖白头。馈我笼中瓜，劝我此淹留。我云以病归，此已颇自由。幸有用馀俸，置居在西畴。囷仓米谷满，未有旦夕忧。上去无得得，下来亦悠悠。但恐烦里闾，时有缓急投。愿为同社人，鸡豚燕春秋。足弱不能步，自宜收朝迹。羸形可舆致，佳观安事掷。即此南坂下，久闻有水石。拖舟入其间，溪流正清激。随波吾未能，峻濑乍可刺。鹭起若导吾，前飞数十尺。亭亭柳带沙，团团松冠壁。归时还尽夜，谁谓非事役。
李德裕,张公超谷中石,鼓箧依绿槐，横经起秋雾。有时连岳客，尚办弦歌处。自予去幽谷，谁人袭芳杜。空留古苔石，对我岩中树。
张说,城南亭作,珂马朝归连万石，槊门洞启亲迎客。北堂珍重琥珀酒，庭前列肆茱萸席。长袖迟回意绪多，清商缓转目腾波。旧传比翼侯家舞，新出将雏主第歌。汉家绛灌馀兵气，晋代浮虚安足贵。正逢天下金镜清，偏加日饮醇醪意。谁复遨游不复归，闲庭莫畏不芳菲。会待城南春色至，竟将花柳拂罗衣。
章孝标,八月,徙倚仙居绕翠楼，分明宫漏静兼秋。长安夜夜家家月，几处笙歌几处愁。
吴商浩,泊舟,身逐烟波魂自惊，木兰舟上一帆轻。云中有寺在何处，山底宿时闻磬声。
白居易,送陕州王司马建赴任（建，善诗者）,陕州司马去何如，养静资贫两有馀。公事闲忙同少尹，料钱多少敌尚书。只携美酒为行伴，唯作新诗趁下车。自有铁牛无咏者，料君投刃必应虚。
崔颢,赠轻车,悠悠远行归，经春涉长道。幽冀桑始青，洛阳蚕欲老。忆昨戎马地，别时心草草。烽火从北来，边城闭常早。平生少相遇，未得展怀抱。今日杯酒间，见君交情好。
章碣,春日经湖上友人别业,何处狂歌破积愁，携觞共下木兰舟。绿泉溅石银屏湿，黄鸟逢人玉笛休。天借烟霞装岛屿，春铺锦绣作汀洲。一年一电逡巡事，不合花前不醉游。
张祜,扬州法云寺双桧,谢家双植本图荣，树老人因地变更。朱顶鹤知深盖偃，白眉僧见小枝生。高临月殿秋云影，静入风檐夜雨声。纵使百年为上寿，绿阴终借暂时行。
白居易,偶题阁下厅,静爱青苔院，深宜白鬓翁。貌将松共瘦，心与竹俱空。暖有低檐日，春多飏幕风。平生闲境界，尽在五言中。
戴叔伦,登高回乘月寻僧,插鬓茱萸来未尽，共随明月下沙堆。高缁寂寂不相问，醉客无端入定来。
韦夏卿,和丘员外题湛长史旧居,道胜物能齐，累轻身易退。苟安一丘上，何必三山外。云霞长若绮，松石常如黛。徒有昔王过，竟遗青史载。诗因野寺咏，酒向山椒酹。异时逢尔知，兹辰驻余旆。
元稹,华之巫（景戌）,有一人兮神之侧，庙森森兮神默默。神默默兮可奈何，愿一见神兮何可得。女巫索我何所有，神之开闭予之手。我能进若神之前，神不自言寄予口。尔欲见神安尔身，买我神钱沽我酒。我家又有神之盘，尔进此盘神尔安。此盘不进行路难，陆有摧车舟有澜。我闻此语长太息，岂有神明欺正直。尔居大道谁南北，姿矫神言假神力。假神力兮神未悟，行道之人不得度。我欲见神诛尔巫，岂是因巫假神祜。尔巫，尔巫，尔独不闻乎。与其媚于奥，不若媚于灶。使我倾心事尔巫，吾宁驱车守吾道。尔巫尔巫且相保，吾民自有丘之祷。
王建,塞上梅,天山路傍一株梅，年年花发黄云下。昭君已殁汉使回，前后征人惟系马。日夜风吹满陇头，还随陇水东西流。此花若近长安路，九衢年少无攀处。
曹松,寄方干,桐庐江水闲，终日对柴关。因想别离处，不知多少山。钓舟春岸阔，庭树晚烟还。莫便求栖隐，桂枝堪恨颜。
权德舆,酬崔舍人阁老冬至日宿直省中奉简两掖阁老并见示,令节一阳新，西垣宿近臣。晓光连凤沼，残漏近鸡人。白雪飞成曲，黄钟律应均。层霄翔迅羽，广陌驻归轮。清切晨趋贵，恩华夜直频。辍才时所重，分命秩皆真。左掖期连茹，南宫愧积薪。九年叨此地，回首倍相亲。
施肩吾,兰渚泊,家在洞水西，身作兰渚客。天昼无纤云，独坐空江碧。
李适,送徐州张建封还镇,牧守寄所重，才贤生为时。宣风自淮甸，授钺膺藩维。入觐展遐恋，临轩慰来思。忠诚在方寸，感激陈情词。报国尔所向，恤人予是资。欢宴不尽怀，车马当还期。谷雨将应候，行春犹未迟。勿以千里遥，而云无己知。
白居易,闰九月九日独饮,黄花丛畔绿尊前，犹有些些旧管弦。偶遇闰秋重九日，东篱独酌一陶然。自从九月持斋戒，不醉重阳十五年。
杜甫,喜雨,春旱天地昏，日色赤如血。农事都已休，兵戈况骚屑。巴人困军须，恸哭厚土热。沧江夜来雨，真宰罪一雪。谷根小苏息，沴气终不灭。何由见宁岁，解我忧思结。峥嵘群山云，交会未断绝。安得鞭雷公，滂沱洗吴越。
杨奇鲲,途中诗,，。风里浪花吹更白，雨中山色洗还青。海鸥聚处窗前见，林狖啼时枕上听。此际自然无限趣，王程不敢暂留停。
皎然,送穆寂赴举,天子锡玄纁，倾山礼隐沦。君抛青霞去，荣资观国宾。剑光既陆离，琼彩何璘玢。夙驾别情远，商弦秋意新。冥冥鸿鹄姿，数尺看苍旻。残寇近宋郊，西行恶飙尘。立身素耿介，处难思经纶。春府搜才日，高科得一人。
孟郊,览崔爽遗文，因纾幽怀,堕泪数首文，悲结千里坟。苍旻且留我，白日空遗君。仙鹤未巢月，衰凤先坠云。清风独起时，旧语如再闻。瑶草罢葳蕤，桂花休氛氲。万物与我心，相感吴江濆。
皎然,答豆卢次方,吾爱道交论，为高贵世名。昔称柴桑令，今闻豆卢生。彼生清淮气，独钟文中彩。近作公宴诗，如逢何柳在。吾用古人耳，采君四坐珍。贤士胜朝晖，温温无冬春。朝晖烁我肌，贤士清我神。微尔与云鹄，幽怀何由申。别来秋风至，独坐楚山碧。高月当清冥，禅心正寂历。增波徒相骇，人远情不隔。有书遗琼什，以代貂襜褕。风教凌越绝，声名掩吴趋。悬璧安可酬，徙倚还踟蹰。
张祜,题酸枣驿前碑,苍苔古涩自雕疏，谁道中郎笔力馀。长爱当时遇王粲，每来碑下不关书。
顾况,悲歌六（一作攀龙引）,轩辕黄帝初得仙，鼎湖一去三千年。周流三十六洞天，洞中日月星辰联。骑龙驾景游八极，轩辕弓剑无人识。东海青童寄消息。
丁元和,诗,九重天子人中贵，五等诸侯阃外尊。争似布衣云水客，不将名字挂乾坤。
张继,酬李书记校书越城秋夜见赠,东越秋城夜，西人白发年。寒城警刁斗，孤愤抱龙泉。凤辇栖岐下，鲸波斗洛川。量空海陵粟，赐乏水衡钱。投阁嗤扬子，飞书代鲁连。苍苍不可问，余亦赋思玄。
李绅,忆过润州,昔年从宦干戈地，黄绶青春一鲁儒。弓犯控弦招武旅，剑当抽匣问狂夫。帛书投笔封鱼腹，玄发冲冠捋虎须。谈笑谢金何所愧，不为偷买用兵符。
顾况,赠别崔十三长官,真玉烧不热，宝剑拗不折。欲别崔侠心，崔侠心如铁。复如金刚锁，无有功不彻。仍于直道中，行事不诋讦。崔侠两兄弟，垂范继芳烈。相识三十年，致书字不灭。我来宣城郡，饮水仰清洁。蔼蔼北阜松，峨峨南山雪。顾生归山去，知作几年别。
贯休,览皎然《渠南乡集》,学力不相敌，清还仿佛同。高于宝月月，谁得射雕弓。至鉴封姚监，良工遇鲁公。如斯深可羡，千古共清风。
毛熙震,南歌子（一名望秦川，一名风蝶令）,远山愁黛碧，横波慢脸明。腻香红玉茜罗轻，深院晚堂人静，理银筝。鬓动行云影，裙遮点屐声。娇羞爱问曲中名，杨柳杏花时节，几多情。惹恨还添恨，牵肠即断肠。凝情不语一枝芳，独映画帘闲立，绣衣香。暗想为云女，应怜傅粉郎。晚来轻步出闺房，髻慢钗横无力，纵猖狂。
胡曾,咏史诗·东晋,石头城下浪崔嵬，风起声疑出地雷。何事苻坚太相小，欲投鞭策过江来。
滕倪,留别吉州太守宗人迈,秋初江上别旌旗，故国无家泪欲垂。千里未知投足处，前程便是听猿时。误攻文字身空老，却返渔樵计已迟。羽翼凋零飞不得，丹霄无路接差池。
齐己,寄谷山长老,游遍名山祖遍寻，却来尘世浑光阴。肯将的的吾师意，拟付茫茫弟子心。岂有虚空遮道眼，不妨文字问知音。沧浪万顷三更月，天上何如水底深。
钱起,哭辛霁,流水辞山花别枝，随风一去绝还期。昨夜故人泉下宿，今朝白发镜中垂。音徽寂寂空成梦，容范朝朝无见时。旦暮馀生几息在，不应存没未尝悲。
许浑,及第后春情,世间得意是春风，散诞经过触处通。细摇柳脸牵长带，慢撼桃株舞碎红。也从吹幌惊残梦，何处飘香别故丛。犹以西都名下客，今年一月始相逢。
齐己,新燕,燕燕知何事，年年应候来。却缘华屋在，长得好时催。花外衔泥去，空中接食回。不同黄雀意，迷逐网罗媒。
卢纶,酬畅当寻嵩岳麻道士见寄,闻逐樵夫闲看棋，忽逢人世是秦时。开云种玉嫌山浅，渡海传书怪鹤迟，阴洞石床微有字，古坛松树半无枝。烦君远示青囊箓，愿得相从一问师。
白居易,闲游,欲笑随情酒逐身，此身虽老未辜春。春来点检闲游数，犹自多于年少人。
唐求,题常乐寺,桂冷香闻十里间，殿台浑不似人寰。日斜回首江头望，一片晴云落后山。
顾况,奉酬刘侍郎,几回新秋影，璧满蟾又缺。镜破似倾台，轮斜同覆辙。虽分上林桂，还照沧洲雪。暂伴憔悴人，归华耿不灭。
姚合,早春闲居,寂寞日何为，闲居春色迟。惊风起庭雪，寒雨长檐澌。强饮樽中酒，嘲山世外诗。此生仍且在，难与老相离。
白居易,在家出家,衣食支吾婚嫁毕，从今家事不相仍。夜眠身是投林鸟，朝饭心同乞食僧。清唳数声松下鹤，寒光一点竹间灯。中宵入定跏趺坐，女唤妻呼多不应。
陈子昂,送别出塞,平生闻高义，书剑百夫雄。言登青云去，非此白头翁。胡兵屯塞下，汉骑属云中。君为白马将，腰佩騂角弓。单于不敢射，天子伫深功。蜀山余方隐，良会何时同。
薛能,春咏,春来还似去年时，手把花枝唱竹枝。狂瘦未曾餐有味，不缘中酒却缘诗。
杜甫,滟滪堆,巨积水中央，江寒出水长。沈牛答云雨，如马戒舟航。天意存倾覆，神功接混茫。干戈连解缆，行止忆垂堂。
武元衡,酬裴起居西亭留题（一作留赠）,艳歌能起关山恨，红烛偏凝寒塞情。况是池塘风雨夜，不堪丝管尽离声。
杨发,秋晴独立南亭,昼对南风独闭关，暗期幽鸟去仍还。如今有待终身贵，未若忘机尽日闲。心似蒙庄游物外，官惭许掾在人间。开襟自向清风笑，无限秋光为解颜。
骆宾王,忆蜀地佳人,东西吴蜀关山远，鱼来雁去两难闻。莫怪常有千行泪，只为阳台一片云。
白居易,箬岘东池,箬岘亭东有小池，早荷新荇绿参差。中宵把火行人发，惊起双栖白鹭鸶。
徐凝,长洲览古,吴王上国长洲奢，翠黛寒江一道斜。伤见摧残旧宫树，美人曾插九枝花。
皮日休,太湖诗·缥缈峰,头戴华阳帽，手拄大夏筇。清晨陪道侣，来上缥缈峰。带露嗅药蔓，和云寻鹿踪。时惊q0p0鼠，飞上千丈松。翠壁内有室，叩之虚eGcP。古穴下彻海，视之寒鸿濛。遇歇有佳思，缘危无倦容。须臾到绝顶，似鸟穿樊笼。恐足蹈海日，疑身凌天风。众岫点巨浸，四方接圆穹。似将青螺髻，撒在明月中。片白作越分，孤岚为吴宫。一阵叆叇气，隐隐生湖东。激雷与波起，狂电将日红。礊礊雨点大，金髇轰下空。暴光隔云闪，仿佛亘天龙。连拳百丈尾，下拔湖之洪。捽为一雪山，欲与昭回通。移时却cs下，细碎衡与嵩。神物谅不测，绝景尤难穷。杖策下返照，渐闻仙观钟。烟波濆肌骨，云壑阗心胸。竟死爱未足，当生且欢逢。不然把天爵，自拜太湖公。
王丽真,与曾季衡冥会诗,五原分袂真吴越，燕拆莺离芳草歇。年少烟花处处春，北邙空恨清秋月。莎草青青雁欲归，玉腮珠泪洒临岐。云鬟飘去香风尽，愁见莺啼红树枝。
杨师道,应诏咏巢乌,桂树春晖满，巢乌刷羽仪。朝飞丽城上，夜宿碧林陲。背风藏密叶，向日逐疏枝。仰德还能哺，依仁遂可窥。惊鸣雕辇侧，王吉自相知。
戴叔伦,送汶水王明府,何时别故乡，归去佩铜章。亲族移家尽，闾阎百战场。背关馀古木，近塞足风霜。遗老应相贺，知君不下堂。
韩愈,琴曲歌辞·别鹄操,雄鹄衔枝来，雌鹄啄泥归。巢成不生子，大义当乖离。江汉水之大，鹄身鸟之微。更无相逢日，安可相随飞。
窦牟,缑氏拜陵回道中呈李舍人少尹,忽忝诸卿位，仍陪长者车。礼容皆若旧，名籍自凭虚。上路花偏早，空山云甚馀。却愁新咏发，酬和不相如。
齐己,杂曲歌辞·轻薄行,玉鞭金镫骅骝蹄，横眉吐气如虹霓。五陵春暖芳草齐，笙歌到处花成泥。日沉月上且斗鸡，醉来莫问天高低。伯阳道德何涕唾，仲尼礼乐徒卑栖。
孟浩然,送贾升主簿之荆府,奉使推能者，勤王不暂闲。观风随按察，乘骑度荆关。送别登何处，开筵旧岘山。征轩明日远，空望郢门间。
郑谷,静吟,骚雅荒凉我未安，月和馀雪夜吟寒。相门相客应相笑，得句胜于得好官。
杨炯,从军行,烽火照西京，心中自不平。牙璋辞凤阙，铁骑绕龙城。雪暗凋旗画，风多杂鼓声。宁为百夫长，胜作一书生。
胡杲,七老会诗（杲年八十九）,闲居同会在三春，大抵愚年最出群。霜鬓不嫌杯酒兴，白头仍爱玉炉熏。裴回玩柳心犹健，老大看花意却勤。凿落满斟判酩酊，香囊高挂任氤氲。搜神得句题红叶，望景长吟对白云。今日交情何不替，齐年同事圣明君。
白居易,杨六尚书新授东川节度使，代妻戏贺兄嫂二绝,刘纲与妇共升仙，弄玉随夫亦上天。何似沙哥领崔嫂，碧油幢引向东川。金花银碗饶君用，罨画罗衣尽嫂裁。觅得黔娄为妹婿，可能空寄蜀茶来。
薛能,赠源寂禅师,瓶钵镇随腰，怡然处寂寥。门禅从北祖，僧格似南朝。性近徒相许，缘多愧未销。何传能法慧，此岸要津桥。
丘为,泛若耶谿,结庐若耶里，左右若耶水。无日不钓鱼，有时向城市。溪中水流急，渡口水流宽。每得樵风便，往来殊不难。一川草长绿，四时那得辨。短褐衣妻儿，馀粮及鸡犬。日暮鸟雀稀，稚子呼牛归。住处无邻里，柴门独掩扉。
李白,相和歌辞·子夜四时歌四首·春歌,秦地罗敷女，采桑绿水边。素手青条上，红妆白日鲜。蚕饥妾欲去，五马莫留连。
欧阳詹,智达上人水精念珠歌,水已清，清中不易当其精。精华极，何宜更复加磨拭。良工磨拭成贯珠，泓澄洞澈看如无。星辉月耀莫之逾，骇鸡照乘徒称殊。上人念佛泛贞谛，一佛一珠以为计。既指其珠当佛身，亦欲珠明佛像智。咨董母，访朱公。得之玓瓅群奇中，龙龛鹫岭长随躬。朝自守持纤掌透，夜来月照红绦空。穷川极陆难为宝，孰说砗磲将玛瑙。连连寒溜下阴轩，荧荧泫露垂秋草。皎晶晶，彰煌煌，陆离电烻纷不常，凌眸晕目生光芒。我来借问修行术，数日殷勤美兹物。上人视日授微言，心静如斯即诸佛。
吕岩,通道,通道复通玄，名留四海传。交亲一拄杖，活计两空拳。要果逡巡种，思茶逐旋煎。岂知来混世，不久却回天。
韩翃,送田仓曹汴州觐省,拜庆承天宠，朝来辞汉宫。玉杯分湛露，金勒借追风。古驿秋山下，平芜暮雨中。翩翩魏公子，人看渡关东。
孟郊,劝学,击石乃有火，不击元无烟。人学始知道，不学非自然。万事须己运，他得非我贤。青春须早为，岂能长少年。
宋之问,杨将军挽歌,亭寒照苦月，陇暗积愁云。今日山门树，何处有将军。
罗隐,长明灯,破暗长明世代深，烟和香气两沈沈。不知初点人何在，只见当年火至今。晓似红莲开沼面，夜如寒月镇潭心。孤光自有龙神护，雀戏蛾飞不敢侵。
刘长卿,春草宫怀古,君王不可见，芳草旧宫春。犹带罗裙色，青青向楚人。
施肩吾,望骑马郎,碧蹄新压步初成，玉色郎君弄影行。赚杀唱歌楼上女，伊州误作石州声。
皎然,夏日题郑谷江上纳凉馆,迢遥山意外，清风又对君。若为于此地，翻作路岐分。别馆琴徒语，前洲鹤自群。明朝天畔远，何处逐闲云。
陆龟蒙,山中僧,手关一室翠微里，日暮白云栖半间。白云朝出天际去，若比老僧犹未闲。
李隆基,春日出苑游瞩（太子时作）,三阳丽景早芳辰，四序佳园物候新。梅花百树障去路，垂柳千条暗回津。鸟飞直为惊风叶，鱼没都由怯岸人。惟愿圣主南山寿，何愁不赏万年春。
张籍,和韦开州盛山十二首·竹岩,独入千竿里，缘岩踏石层。笋头齐欲出，更不许人登。
崔涂,鹦鹉洲即事（一作眺望）,怅望春襟郁未开，重吟鹦鹉益堪哀。曹瞒尚不能容物，黄祖何曾解爱才。幽岛暖闻燕雁去，晓江晴觉蜀波来。何人正得风涛便，一点轻帆万里回。
方干,咏花,狂心醉眼共裴回，一半先开笑未开。此日不能偷折去，胡蜂直恐趁人来。
武元衡,闻相公三兄小园置宴以元衡寓直因寄上兼呈中书三兄,休沐限中禁，家山传胜游。露寒潘省夜，木落庾园秋。兰菊回幽步，壶觞洽旧俦。位高天禄阁，词异畔牢愁。孤思琴先觉，驰晖水竞流。明朝不相见，清祀在圜丘。
李白,永王东巡歌十一首,永王正月东出师，天子遥分龙虎旗。楼船一举风波静，江汉翻为雁鹜池。三川北虏乱如麻，四海南奔似永嘉。但用东山谢安石，为君谈笑静胡沙。雷鼓嘈嘈喧武昌，云旗猎猎过寻阳。秋毫不犯三吴悦，春日遥看五色光。龙蟠虎踞帝王州，帝子金陵访古丘。春风试暖昭阳殿，明月还过鳷鹊楼。二帝巡游俱未回，五陵松柏使人哀。诸侯不救河南地，更喜贤王远道来。丹阳北固是吴关，画出楼台云水间。千岩烽火连沧海，两岸旌旗绕碧山。王出三山按五湖，楼船跨海次陪都。战舰森森罗虎士，征帆一一引龙驹。长风挂席势难回，海动山倾古月摧。君看帝子浮江日，何似龙骧出峡来。祖龙浮海不成桥，汉武寻阳空射蛟。我王楼舰轻秦汉，却似文皇欲渡辽。帝宠贤王入楚关，扫清江汉始应还。初从云梦开朱邸，更取金陵作小山。试借君王玉马鞭，指挥戎虏坐琼筵。南风一扫胡尘静，西入长安到日边。
张籍,送元八,百神斋祭相随遍，寻竹看山亦共行。明日城西送君去，旧游重到独题名。
吴融,坤维军前寄江南弟兄,二年征战剑山秋，家在松江白浪头。关月几时干客泪，戍烟终日起乡愁。未知辽堞何当下，转觉燕台不易酬。独羡一声南去雁，满天风雨到汀州。
白居易,奉和思黯自题南庄见示兼呈梦得,谢家别墅最新奇，山展屏风花夹篱。晓月渐沉桥脚底，晨光初照屋梁时。台头有酒莺呼客，水面无尘风洗池。除却吟诗两闲客，此中情状更谁知。
杜荀鹤,长林山中闻贼退寄孟明府,一县今如此，残民数不多。也知贤宰切，争奈乱兵何。皆自干戈达，咸思雨露和。应怜住山者，头白未登科。
李端,送郭良辅下第东归,献策不得意，驰车东出秦。暮年千里客，落日万家春。
陆龟蒙,添酒中六咏·酒池,万斛输曲沼，千钟未为多。残霞入醍齐，远岸澄白酂。后土亦沈醉，奸臣空浩歌。迩来荒淫君，尚得乘馀波。
李群玉,中秋寄南海梁侍御,海静天高景气殊，鲸睛失彩蚌潜珠。不知今夜越台上，望见瀛洲方丈无。
罗隐,塞外,塞外偷儿塞内兵，圣君宵旰望升平。碧幢未作朝廷计，白梃犹驱妇女行。可使御戎无上策，只应忧国是虚声。汉王第宅秦田土，今日将军已自荣。
严维,游灞陵山,入山未尽意，胜迹聊独寻。方士去在昔，药堂留至今。四隅白云闲，一路清溪深。芳秀惬春目，高闲宜远心。潭分化丹水，路绕升仙林。此道人不悟，坐鸣松下琴。
李中,吉水县酬夏侯秀才见寄,启鉴悠悠两鬓苍，病来心绪易凄凉。知音不到吟还懒，锁印开帘又夕阳。
王维,送魏郡李太守赴任,与君伯氏别，又欲与君离。君行无几日，当复隔山陂。苍茫秦川尽，日落桃林塞。独树临关门，黄河向天外。前经洛阳陌，宛洛故人稀。故人离别尽，淇上转骖騑。企予悲送远，惆怅睢阳路。古木官渡平，秋城邺宫故。想君行县日，其出从如云。遥思魏公子，复忆李将军。
司空图,闲夜二首,道侣难留为虐棋，邻家闻说厌吟诗。前峰月照分明见，夜合香中露卧时。此身闲得易为家，业是吟诗与看花。若使他生抛笔砚，更应无事老烟霞。
贯休,送崔尚书朝觐,至理契穹旻，方生甫与申。一麾歌政正，三相贺仁人。叵似卢怀慎，全如邵信臣。澄渟消宿蠹，煦爱剧阳春。对客烟花拆，焚香渥泽新。征黄还有自，挽邓住无因。峡水全输洁，巫娥却讶神。宋均颜未老，刘宠骨应贫。大醉辞王翦，含香望紫宸。三峰初有雪，万里正无尘。伊昔林中社，多招席上珍。终期仙掌下，香火一相亲。
窦群,时兴,夙心旷何许，日暮依林薄。流水不待人，孤云时映鹤。濛濛千万花，曷为神仙药。不遇烂柯叟，报非旧城郭。
施肩吾,山中送友人,欲折杨枝别恨生，一重枝上一啼莺。乱山重叠云相掩，君向乱山何处行。
NA,又示段文昌,去日既逢梅蕊绽，来时应见杏花开。
韦应物,长安遇冯著,客从东方来，衣上灞陵雨。问客何为来，采山因买斧。冥冥花正开，飏飏燕新乳。昨别今已春，鬓丝生几缕。
韦应物,答令狐侍郎（令狐峘）,一凶乃一吉，一是复一非。孰能逃斯理，亮在识其微。三黜故无愠，高贤当庶几。但以亲交恋，音容邈难希。况昔别离久，俱忻藩守归。朝宴方陪厕，山川又乖违。吴门冒海雾，峡路凌连矶。同会在京国，相望涕沾衣。明时重英才，当复列彤闱。白玉虽尘垢，拂拭还光辉。
王昌龄,出塞二首,秦时明月汉时关，万里长征人未还。但使龙城飞将在，不教胡马度阴山。骝马新跨白玉鞍，战罢沙场月色寒。城头铁鼓声犹振，匣里金刀血未干。
欧阳詹,晨装行,村店月西出，山林鹎鵊声。旅灯彻夜席，束囊事晨征。寂寂人尚眠，悠悠天未明。岂无偃息心，所务前有程。
汪遵,淮阴,秦季贤愚混不分，只应漂母识王孙。归荣便累千金赠，为报当时一饭恩。
韦应物,示从子河南尉班,拙直余恒守，公方尔所存。同占朱鸟克，俱起小人言。立政思悬棒，谋身类触藩。不能林下去，只恋府廷恩。
李商隐,河阳诗,黄河摇溶天上来，玉楼影近中天台。龙头泻酒客寿杯，主人浅笑红玫瑰。梓泽东来七十里，长沟复堑埋云子。可惜秋眸一脔光，汉陵走马黄尘起。南浦老鱼腥古涎，真珠密字芙蓉篇。湘中寄到梦不到，衰容自去抛凉天。忆得蛟丝裁小卓，蛱蝶飞回木绵薄。绿绣笙囊不见人，一口红霞夜深嚼。幽兰泣露新香死，画图浅缥松溪水。楚丝微觉竹枝高，半曲新辞写绵纸。巴西夜市红守宫，后房点臂斑斑红。堤南渴雁自飞久，芦花一夜吹西风。晓帘串断蜻蜓翼，罗屏但有空青色。玉湾不钓三千年，莲房暗被蛟龙惜。湿银注镜井口平，鸾钗映月寒铮铮。不知桂树在何处，仙人不下双金茎。百尺相风插重屋，侧近嫣红伴柔绿。百劳不识对月郎，湘竹千条为一束。
元稹,赋得九月尽（秋字）,霜降三旬后，蓂馀一叶秋。玄阴迎落日，凉魄尽残钩。半夜灰移琯，明朝帝御裘。潘安过今夕，休咏赋中愁。
徐夤,剪刀,宝持多用绣为囊，双日交加两鬓霜。金匣掠平花翡翠，绿窗裁破锦鸳鸯。初栽连理枝犹短，误绾同心带不长。欲制缊袍先把看，质非纨绮愧铦铓。
李嘉祐,春日淇上作（一作汉口春）,淇上春风涨，鸳鸯逐浪飞。清明桑叶小，度雨杏花稀。卫女红妆薄，王孙白马肥。相将踏青去，不解惜罗衣。
韦庄,题貂黄岭官军,散骑萧萧下太行，远从吴会去陈仓。斜风细雨江亭上，尽日凭栏忆楚乡。
鲍溶,苦哉远征人,征人歌古曲，携手上河梁。李陵死别处，窅杳玄冥乡。忆昔从此路，连年征鬼方。久行迷汉历，三死毡衣裳。百战身且在，微功信难忘。远承云台议，非势孰敢当。落日吊李广，白首过河阳。闲弓失月影，劳剑无龙光。去日始束发，今来发成霜。虚名乃闲事，生见父母乡。掩抑大风歌，裴回少年场。诚哉古人言，鸟尽良弓藏。
罗隐,题玄同先生草堂三首,杳杳诸天路，苍苍大涤山。景舆留不得，毛节去应闲。相府旧知己，教门新启关。太平匡济术，流落在人间。先生诀行日，曾奉数行书。意密寻难会，情深恨有馀。石桥春暖后，句漏药成初。珍重云兼鹤，从来不定居。常时忆讨论，历历事犹存。酒向馀杭尽，云从大涤昏。往来无道侣，归去有台恩。自此玄言绝，长应闭洞门。
于邺,春过函谷关,几度作游客，客行长苦辛。愁看函谷路，老尽布衣人。岁远关犹固，时移草亦春。何当名利息，遣此绝征轮。
徐夤,李夫人二首,不望金舆到锦帷，人间乐极即须悲。若言要识愁中貌，也似君恩日日衰。招得香魂爵少翁，九华灯烛晓还空。汉王不及吴王乐，且与西施死处同。
杜审言,扈从出长安应制,分野都畿列，时乘六御均。京师旧西幸，洛道此东巡。文物驱三统，声名走百神。龙旗萦漏夕，凤辇拂钩陈。抚迹地灵古，游情皇鉴新。山追散马日，水忆钓鱼人。禹食传中使，尧樽遍下臣。省方称国阜，问道识风淳。岁晚天行吉，年丰景从亲。欢娱包历代，宇宙忽疑春。
贯休,边上行,黑松林外路，风角远嗈嗈。朔气生荒堡，秋尘满病容。豺掊沙底骨，人上月边烽。休作西行计，西行地渐凶。
李咸用,悼范摅处士,家在五云溪畔住，身游巫峡作闲人。安车未至柴关外，片玉已藏坟土新。虽有公卿闻姓字，惜无知己脱风尘。到头积善成何事，天地茫茫秋又春。
戴叔伦,题天柱山图,拔翠五云中，擎天不计功。谁能凌绝顶，看取日升东。
白居易,忆洛中所居,忽忆东都宅，春来事宛然。雪销行径里，水上卧房前。厌绿栽黄竹，嫌红种白莲。醉教莺送酒，闲遣鹤看船。幸是林园主，惭为食禄牵。宦情薄似纸，乡思争于弦。岂合姑苏守，归休更待年。
白居易,寄殷协律（多叙江南旧游）,五岁优游同过日，一朝消散似浮云。琴诗酒伴皆抛我，雪月花时最忆君。几度听鸡歌白日，亦曾骑马咏红裙。吴娘暮雨萧萧曲，自别江南更不闻。
殷尧藩,同州端午,鹤发垂肩尺许长，离家三十五端阳。儿童见说深惊讶，却问何方是故乡。
陈子昂,感遇诗三十八首,微月生西海，幽阳始代升。圆光正东满，阴魄已朝凝。太极生天地，三元更废兴。至精谅斯在，三五谁能征。兰若生春夏，芊蔚何青青。幽独空林色，朱蕤冒紫茎。迟迟白日晚，袅袅秋风生。岁华尽摇落，芳意竟何成。苍苍丁零塞，今古缅荒途。亭堠何摧兀，暴骨无全躯。黄沙幕南起，白日隐西隅。汉甲三十万，曾以事匈奴。但见沙场死，谁怜塞上孤。乐羊为魏将，食子殉军功。骨肉且相薄，他人安得忠。吾闻中山相，乃属放麑翁。孤兽犹不忍，况以奉君终。市人矜巧智，于道若童蒙。倾夺相夸侈，不知身所终。曷见玄真子，观世玉壶中。窅然遗天地，乘化入无穷。吾观龙变化，乃知至阳精。石林何冥密，幽洞无留行。古之得仙道，信与元化并。玄感非象识，谁能测沉冥。世人拘目见，酣酒笑丹经。昆仑有瑶树，安得采其英。白日每不归，青阳时暮矣。茫茫吾何思，林卧观无始。众芳委时晦，鶗鴂鸣悲耳。鸿荒古已颓，谁识巢居子。吾观昆仑化，日月沦洞冥。精魄相交会，天壤以罗生。仲尼推太极，老聃贵窈冥。西方金仙子，崇义乃无明。空色皆寂灭，缘业定何成。名教信纷藉，死生俱未停。圣人秘元命，惧世乱其真。如何嵩公辈，诙谲误时人。先天诚为美，阶乱祸谁因。长城备胡寇，嬴祸发其亲。赤精既迷汉，子年何救秦。去去桃李花，多言死如麻。深居观元化，悱然争朵颐。谗说相啖食，利害纷eq々。便便夸毗子，荣耀更相持。务光让天下，商贾竞刀锥。已矣行采芝，万世同一时。吾爱鬼谷子，青溪无垢氛。囊括经世道，遗身在白云。七雄方龙斗，天下久无君。浮荣不足贵，遵养晦时文。舒可弥宇宙，卷之不盈分。岂徒山木寿，空与麋鹿群。呦呦南山鹿，罹罟以媒和。招摇青桂树，幽蠹亦成科。世情甘近习，荣耀纷如何。怨憎未相复，亲爱生祸罗。瑶台倾巧笑，玉杯殒双蛾。谁见枯城蘖，青青成斧柯。林居病时久，水木澹孤清。闲卧观物化，悠悠念无生。青春始萌达，朱火已满盈。徂落方自此，感叹何时平。临岐泣世道，天命良悠悠。昔日殷王子，玉马遂朝周。宝鼎沦伊谷，瑶台成古丘。西山伤遗老，东陵有故侯。贵人难得意，赏爱在须臾。莫以心如玉，探他明月珠。昔称夭桃子，今为舂市徒。鸱鸮悲东国，麋鹿泣姑苏。谁见鸱夷子，扁舟去五湖。圣人去已久，公道缅良难。蚩蚩夸毗子，尧禹以为谩。骄荣贵工巧，势利迭相干。燕王尊乐毅，分国愿同欢。鲁连让齐爵，遗组去邯郸。伊人信往矣，感激为谁叹。幽居观天运，悠悠念群生。终古代兴没，豪圣莫能争。三季沦周赧，七雄灭秦嬴。复闻赤精子，提剑入咸京。炎光既无象，晋虏复纵横。尧禹道已昧，昏虐势方行。岂无当世雄，天道与胡兵。咄咄安可言，时醉而未醒。仲尼溺东鲁，伯阳遁西溟。大运自古来，旅人胡叹哉。逶迤势已久，骨鲠道斯穷。岂无感激者，时俗颓此风。灌园何其鄙，皎皎於陵中。世道不相容，嗟嗟张长公。圣人不利己，忧济在元元。黄屋非尧意，瑶台安可论。吾闻西方化，清净道弥敦。奈何穷金玉，雕刻以为尊。云构山林尽，瑶图珠翠烦。鬼工尚未可，人力安能存。夸愚适增累，矜智道逾昏。玄天幽且默，群议曷嗤嗤。圣人教犹在，世运久陵夷。一绳将何系，忧醉不能持。去去行采芝，勿为尘所欺。蜻蛉游天地，与世本无患。飞飞未能止，黄雀来相干。穰侯富秦宠，金石比交欢。出入咸阳里，诸侯莫敢言。宁知山东客，激怒秦王肝。布衣取丞相，千载为辛酸。微霜知岁晏，斧柯始青青。况乃金天夕，浩露沾群英。登山望宇宙，白日已西暝。云海方荡潏，孤鳞安得宁。翡翠巢南海，雄雌珠树林。何知美人意，骄爱比黄金。杀身炎州里，委羽玉堂阴。旖旎光首饰，葳蕤烂锦衾。岂不在遐远，虞罗忽见寻。多材信为累，叹息此珍禽。挈瓶者谁子，姣服当青春。三五明月满，盈盈不自珍。高堂委金玉，微缕悬千钧。如何负公鼎，被夺笑时人。玄蝉号白露，兹岁已蹉跎。群物从大化，孤英将奈何。瑶台有青鸟，远食玉山禾。昆仑见玄凤，岂复虞云罗。荒哉穆天子，好与白云期。宫女多怨旷，层城闭蛾眉。日耽瑶池乐，岂伤桃李时。青苔空萎绝，白发生罗帷。朝发宜都渚，浩然思故乡。故乡不可见，路隔巫山阳。巫山彩云没，高丘正微茫。伫立望已久，涕落沾衣裳。岂兹越乡感，忆昔楚襄王。朝云无处所，荆国亦沦亡。昔日章华宴，荆王乐荒淫。霓旌翠羽盖，射兕云梦林。朅来高唐观，怅望云阳岑。雄图今何在，黄雀空哀吟。丁亥岁云暮，西山事甲兵。赢粮匝邛道，荷戟争羌城。严冬阴风劲，穷岫泄云生。昏曀无昼夜，羽檄复相惊。拳跼竞万仞，崩危走九冥。籍籍峰壑里，哀哀冰雪行。圣人御宇宙，闻道泰阶平。肉食谋何失，藜藿缅纵横。可怜瑶台树，灼灼佳人姿。碧华映朱实，攀折青春时。岂不盛光宠，荣君白玉墀。但恨红芳歇，凋伤感所思。朅来豪游子，势利祸之门。如何兰膏叹，感激自生冤。众趋明所避，时弃道犹存。云渊既已失，罗网与谁论。箕山有高节，湘水有清源。唯应白鸥鸟，可为洗心言。索居犹几日，炎夏忽然衰。阳彩皆阴翳，亲友尽暌违。登山望不见，涕泣久涟洏。宿梦感颜色，若与白云期。马上骄豪子，驱逐正蚩蚩。蜀山与楚水，携手在何时。金鼎合神丹，世人将见欺。飞飞骑羊子，胡乃在峨眉。变化固幽类，芳菲能几时。疲疴苦沦世，忧痗日侵淄。眷然顾幽褐，白云空涕洟。朔风吹海树，萧条边已秋。亭上谁家子，哀哀明月楼。自言幽燕客，结发事远游。赤丸杀公吏，白刃报私仇。避仇至海上，被役此边州。故乡三千里，辽水复悠悠。每愤胡兵入，常为汉国羞。何知七十战，白首未封侯。本为贵公子，平生实爱才。感时思报国，拔剑起蒿莱。西驰丁零塞，北上单于台。登山见千里，怀古心悠哉。谁言未忘祸，磨灭成尘埃。浩然坐何慕，吾蜀有峨眉。念与楚狂子，悠悠白云期。时哉悲不会，涕泣久涟洏。梦登绥山穴，南采巫山芝。探元观群化，遗世从云螭。婉娈时永矣，感悟不见之。朝入云中郡，北望单于台。胡秦何密迩，沙朔气雄哉。藉藉天骄子，猖狂已复来。塞垣无名将，亭堠空崔嵬。咄嗟吾何叹，边人涂草莱。仲尼探元化，幽鸿顺阳和。大运自盈缩，春秋递来过。盲飙忽号怒，万物相纷劘。溟海皆震荡，孤凤其如何。
白居易,内道场永讙上人就郡见访善说维摩经临别请诗因以此赠,五夏登坛内殿师，水为心地玉为仪。正传金粟如来偈，何用钱唐太守诗。苦海出来应有路，灵山别后可无期。他生莫忘今朝会，虚白亭中法乐时。
贯休,送谏官南迁,危行危言者，从天落海涯。如斯为远客，始是好男儿。瘴杂交州雨，犀揩马援碑。不知千万里，谁复识辛毗。
皎然,同诸公奉侍祭岳渎使大理卢幼平自会稽回经平望…不至,望祀崇周典，皇华出汉庭。紫泥颁会计，玄酒荐芳馨。圣虑多虔肃，斋心合至灵。占祥刊史竹，筮日数尧蓂。礼秩加新命，朝章笃理刑。敷诚通北阙，遗爱在南亭。苕水思曾泛，矶山忆重经。清风门客仰，佳颂国人听。攀桂留卿月，征文待使星。春郊回驷牡，遥识故林青。
白居易,三年别,悠悠一别已三年，相望相思明月天。肠断青天望明月，别来三十六回圆。
翁绶,杂曲歌辞·行路难,行路艰难不复歌，故人荣达我蹉跎。双轮晚上铜梁雪，一叶春浮瘴海波。自古要津皆若此，方今失路欲如何。君看西汉翟丞相，凤沼朝辞暮雀罗。
白居易,和元八侍御升平新居四绝句·松树,白金换得青松树，君既先栽我不栽。幸有西风易凭仗，夜深偷送好声来。
裴夷直,遣意,梧桐坠露悲先朽，松桂凌霜倚后枯。不是世间长在物，暂分贞脆竟何殊。
韩翃,送张渚赴越州,白面谁家郎，青骊照地光。桃花开绶色，苏合借衣香。暮雪连峰近，春江海市长。风流似张绪，别后见垂杨。
齐己,村居寄怀,风雨如尧代，何心欲退藏。诸侯行教化，下国自耕桑。道挫时机尽，禅留话路长。前溪久不过，忽觉早禾香。
白居易,自江陵之徐州路上寄兄弟,岐路南将北，离忧弟与兄。关河千里别，风雪一身行。夕宿劳乡梦，晨装惨旅情。家贫忧后事，日短念前程。烟雁翻寒渚，霜乌聚古城。谁怜陟冈者，西楚望南荆。
李频,南游过湘汉即事寄友人,南去远驱逐，三湘五月行。巴山雪水下，楚泽火云生。向野聊中饭，乘凉探暮程。离怀不可说，已迫峡猿声。
白居易,酬思黯相公见过弊居戏赠,轩盖光照地，行人为裴回。呼传君子出，乃是故人来。访我入穷巷，引君登小台。台前多竹树，池上无尘埃。贫家何所有，新酒三两杯。停杯款曲语，上马复迟回。留守不外宿，日斜宫漏催。但留金刀赠，未接玉山颓。家酝不敢惜，待君来即开。村妓不辞出，恐君冁然咍。
王周,藕池阻风，寄同行抚牧裘驾,船樯相望荆江中，岸芦汀树烟濛濛。路间堤缺水如箭，未知何日生南风。
鲍溶,山居,窈窕垂涧萝，蒙茸黄葛花。鸳鸯怜碧水，照影舞金沙。
杜甫,江亭王阆州筵饯萧遂州,离亭非旧国，春色是他乡。老畏歌声断，愁随舞曲长。二天开宠饯，五马烂生光。川路风烟接，俱宜下凤凰。
韦应物,乐府杂曲·鼓吹曲辞·芳树,迢迢芳园树，列映清池曲。对此伤人心，还如故时绿。风条洒馀霭，露叶承新旭。佳人不再攀，下有往来躅。
NA,郊庙歌辞·禅社首乐章·太和,肃我成命，于昭黄祇。裘冕而祀，陟降在斯。五音克备，八音聿施。缉熙肆靖，厥心匪离。
武元衡,酬元十二,偶寻乌府客，同醉习家池。积雪初迷径，孤云遂失期。风前劳引领，月下重相思。何必因尊酒，幽心两自知。
韩翃,送海州姚别驾,少年为长史，东去事诸侯。坐觉千闾静，闲随五马游。行人楚国道，暮雪郁林州。他日知相忆，春风海上楼。
杜牧,醉后呈崔大夫,谢傅秋凉阅管弦，徒教贱子侍华筵。溪头正雨归不得，辜负东窗一觉眠。
刘祎之,奉和太子纳妃太平公主出降,梦梓光青陛，秾桃蔼紫宫。德优宸念远，礼备国姻崇。万户声明发，三条骑吹通。香轮送重景，彩旆引仙虹。
薛能,嘲赵璘,巡关每傍摴蒲局，望月还登乞巧楼。第一莫教娇太过，缘人衣带上人头。不知原在鞍轿里，将谓空驮席帽归。火炉床上平身立，便与夫人作镜台。
周昙,春秋战国门·祭足,吴鲁燕韩岂别宗，曾无外御但相攻。当时周郑谁为相，交质将何服远戎。
吴筠,高士咏·商山四皓,万方厌秦德，战伐何纷纷。四皓同无为，丘中卧白云。自汉成帝业，一来翼储君。知几道可尚，隐括成元勋。
贯休,拟君子有所思二首,我爱正考甫，思贤作商颂。我爱扬子云，理乱皆如凤。振衣中夜起，露花香旖旎。扑碎骊龙明月珠，敲出凤凰五色髓。陋卷萧萧风析析，缅想斯人胜珪璧。寂寥千载不相逢，无限区区尽虚掷。君不见沈约道，佳人不在兹，春光为谁惜。安得龙猛笔，点石为黄金。散为酷吏家，使无贪残心。甘棠密叶成翠幄，款凤不来天地塞。所以倾国倾城人，如今如今不可得。
杜甫,赠陈二补阙,世儒多汩没，夫子独声名。献纳开东观，君王问长卿。皂雕寒始急，天马老能行。自到青冥里，休看白发生。
周昙,三代门·又吟,千妖万态逞妍姿，破国亡家更是谁。匡政必能除苟媚，去邪当断勿狐疑。
韦应物,沣上寄幼遐,寂寞到城阙，惆怅返柴荆。端居无所为，念子远徂征。夏昼人已息，我怀独未宁。忽从东斋起，兀兀寻涧行。罥挂丛榛密，披玩孤花明。旷然西南望，一极山水情。周览同游处，逾恨阻音形。壮图非旦夕，君子勤令名。勿复久留燕，蹉跎在北京。
常建,潭州留别,贤达不相识，偶然交已深。宿帆谒郡佐，怅别依禅林。湘水流入海，楚云千里心。望君杉松夜，山月清猿吟。
王维,送康太守,城下沧江水，江边黄鹤楼。朱阑将粉堞，江水映悠悠。铙吹发夏口，使君居上头。郭门隐枫岸，候吏趋芦洲。何异临川郡，还劳康乐侯。
齐己,新栽松,野僧教种法，苒苒出蓬蒿。百岁催人老，千年待尔高。静宜兼竹石，幽合近猿猱。他日成阴后，秋风吹海涛。
姚合,游谢公亭,行行方避梦，又到谢亭来。举世皆如此，伊余何处回。竹鲜多透石，泉洁亦无苔。坐与僧同语，谁能顾酒杯。
杜甫,陪诸贵公子丈八沟携妓纳凉，晚际遇雨二首,落日放船好，轻风生浪迟。竹深留客处，荷净纳凉时。公子调冰水，佳人雪藕丝。片云头上黑，应是雨催诗。雨来沾席上，风急打船头。越女红裙湿，燕姬翠黛愁。缆侵堤柳系，幔宛浪花浮。归路翻萧飒，陂塘五月秋。
赵嘏,僧舍二首,只言双鬓未蹉跎，独奈牛羊送日何。禅客不归车马去，晚檐山色为谁多。溪上禅关水木间，水南山色与僧闲。春风尽日无来客，幽磬一声高鸟还。
许浑,送岭南卢判官罢职归华阴山居,曾事刘琨雁塞空，十年书剑任飘蓬。东堂旧屈移山志，南国新留煮海功。还挂一帆青海上，更开三径碧莲中。关西旧友如相问，已许沧浪伴钓翁。
戴叔伦,送王司直,西塞云山远，东风道路长。人心胜潮水，相送过浔阳。
韦安石,奉和九日幸临渭亭登高应制得枝字,重九开秋节，得一动宸仪。金风飘菊蕊，玉露泫萸枝。睿览八纮外，天文七曜披。临深应在即，居高岂忘危。
刘长卿,送营田判官郑侍御赴上都,上国三千里，西还及岁芳。故山经乱在，春日送归长。晓奏趋双阙，秋成报万箱。幸论开济力，已实海陵仓。
NA,薛将军歌,将军三箭定天山，战士长歌入汉关。
皇甫冉,送段明府,遥夜此何其，霜空残杳霭。方嗟异乡别，暂是同公会。海林秋更疏，野水寒犹大。离人转吴岫，旅雁从燕塞。日夕望前期，劳心白云外。
司马扎,古思,春华惜妾态，秋草念妾心。始知井边桐，不如堂上琴。月落却羡镜，花飞犹委苔。门前长江水，一去终不回。
熊孺登,赠灵彻上人,诗句能生世界春，僧家更有姓汤人。况闻暗忆前朝事，知是修行第几身。
徐铉,文献太子挽歌词五首,国有承祧重，人知秉哲尊。清风来望苑，遗烈在东藩。此日升缑岭，何因到寝门。天高不可问，烟霭共昏昏。夏启吾君子，周储上帝宾。音容一飘忽，功业自纷纶。露泣承华月，风惊丽正尘。空馀商岭客，行泪下宜春。出处成交让，经纶有大功。泪碑瓜步北，棠树蒜山东。百揆方时叙，重离遂不融。故臣偏感咽，曾是叹三穷。甲观光阴促，园陵天地长。箫笳咽无韵，宾御哭相将。盛烈传彝鼎，遗文被乐章。君臣知己分，零泪乱无行。彩仗清晨出，非同齿胄时。愁烟锁平甸，朔吹绕寒枝。楚客来何补，缑山去莫追。回瞻飞盖处，掩袂不胜悲。
李峤,檄,羽檄本宣明，由来木声。联翩至汉国，迢递入燕营。毛义持书去，张仪韫璧行。曹风虽觉愈，陈草始知名。
骆宾王,夏日游山家同夏少府,返照下层岑，物外狎招寻。兰径薰幽珮，槐庭落暗金。谷静风声彻，山空月色深。一遣樊笼累，唯馀松桂心。
崔涂,春日登吴门,故国望不见，愁襟难暂开。春潮映杨柳，细雨入楼台。静少人同到，晴逢雁正来。长安远于日，搔首独徘徊。
司空曙,别卢纶（一作纶别曙诗）,有月多同赏，无秋不共悲。如何与君别，又是菊黄时。
李频,奉和郑薰相公,三四株松匝草亭，便成彭泽柳为名。莲峰隐去难辞阙，浐水朝回与出城。
耿湋,题藏公院,古院林公住，疏篁近井桃。俗年人见少，禅地自知高。药草诚多喻，沧溟在一毫。仍悲次宗辈，尘事日为劳。
施肩吾,山中喜静和子见访,绝壁深溪无四邻，每逢猿鹤即相亲。小奴惊出垂藤下，山犬今朝吠一人。
李洞,龙州送人赴举,献策赴招携，行宫积翠西。挈囊秋卷重，转栈晚峰齐。踏月趋金阙，拂云看御题。飞鸣岂回顾，独鹤困江泥。
蒋防,玄都楼桃,旧传天上千年熟，今日人间五日香。红软满枝须作意，莫交方朔施偷将。
储光羲,临江亭五咏,晋家南作帝，京镇北为关。江水中分地，城楼下带山。金陵事已往，青盖理无还。落日空亭上，愁看龙尾湾。山横小苑前，路尽大江边。此地兴王业，无如宋主贤。潮生建业水，风散广陵烟。直望清波里，只言别有天。城头落暮晖，城外捣秋衣。江水青云挹，芦花白雪飞。南州王气疾，东国海风微。借问商歌客，年年何处归。古木啸寒禽，层城带夕阴。梁园多绿柳，楚岸尽枫林。山际空为险，江流长自深。平生何以恨，天地本无心。京山千里过，孤愤望中来。江势将天合，城门向水开。落霞明楚岸，夕露湿吴台。去去无相识，陈皇安在哉。
李嘉祐,九日送人,晴景应重阳，高台怆远乡。水澄千室倒，雾卷四山长。受节人逾老，惊寒菊半黄。席前愁此别，未别已沾裳。
沈亚之,宿白马津寄寇立,客思听蛩嗟，秋怀似乱砂。剑头悬日影，蝇鼻落灯花。天外归鸿断，漳南别路赊。闻君同旅舍，几得梦还家。
皎然,送商季皋,比来知尔有诗名，莫恨东归学未成。新丰有酒为我饮，消取故园伤别情。
汤悦,鼎臣学士侍郎、楚金舍人学士以再伤…成四十字陈谢,人物同迁谢，重成念旧悲。连华得琼玖，合奏发埙篪。馀枿虽无取，残芳尚获知。问君何所似，珍重杜秋诗。
杜审言,秋夜宴临津郑明府宅,行止皆无地，招寻独有君。酒中堪累月，身外即浮云。露白宵钟彻，风清晓漏闻。坐携馀兴往，还似未离群。
皮日休,顾道士亡弟子以束帛乞铭于余鲁望因赋戏赠日休奉和,师去东华却炼形，门人求我志金庭。大椿枯后新为记，仙鹤亡来始有铭。琼板欲刊知不朽，冰纨将受恐通灵。君才莫叹无兹分，合注神玄剑解经。
卢纶,和金吾裴将军使往河北宣慰…兼寄赵侍郎赵卿拜陵未回,飞轩不驻轮，感激汉儒臣。气慑千夫勇，恩传万里春。古原收野燎，寒笛怨空邻。书此达良友，五陵风雨频。
方干,山中言事,日与村家事渐同，烧松啜茗学邻翁。池塘月撼芙蕖浪，窗户凉生薜荔风。书幌昼昏岚气里，巢枝俯折雪声中。山阴钓叟无知己，窥镜撏多鬓欲空。
丘为,左掖梨花（同王维、皇甫冉赋）,冷艳全欺雪，馀香乍入衣。春风且莫定，吹向玉阶飞。
崔国辅,杂曲歌辞·今别离,送别未能旋，相望连水口。船行欲映洲，几度急摇手。
李峤,箫,虞舜调清管，王褒赋雅音。参差横凤翼，搜索动猿吟。灵鹤时来到，仙人幸见寻。为听杨柳曲，行役几伤心。
李白,横吹曲辞·关山月,明月出天山，苍茫云海间。长风几万里，吹度玉门关。汉下白登道，胡窥青海湾。由来征战地，不见有人还。戍客望边色，思归多苦颜。高楼当此夜，叹息未应闲。
裴漼,奉和御制平胡,玄漠圣恩通，由来书轨同。忽闻窥月满，相聚寇云中。庙略占黄气，神兵出绛宫。将军行逐虏，使者亦和戎。一举轒輼灭，再麾沙漠空。直将威禁暴，非用武为雄。饮至明军礼，酬勋锡武功。干戈还载戢，文德在唐风。
薛逢,游废寺》。以下见《海录碎事》）碧碎鸳鸯瓦，香埋菡萏垆。初日晖晖上彩旄。金鞍俯鞚尘开处，银镝离弦中处声。（《猎,草荒留客院，泥卧喂生台。。昨日鸿毛万钧重，今朝山岳一朝轻。
权德舆,送正字十九兄归江东醉后绝句,命驾相思不为名，春风归骑出关程。离堂莫起临岐叹，文举终当荐祢衡。
白居易,题别遗爱草堂兼呈李十使君（李亦庐山人，常隐白鹿洞）,曾住炉峰下，书堂对药台。斩新萝径合，依旧竹窗开。砌水亲开决，池荷手自栽。五年方暂至，一宿又须回。纵未长归得，犹胜不到来。君家白鹿洞，闻道亦生苔。
元稹,漫天岭赠僧,五上两漫天，因师忏业缘。漫天无尽日，浮世有穷年。
贯休,了仙谣,海中紫雾蓬莱岛，安期子乔去何早。游戏多骑白骐驎，须发如银未曾老。亦留仙诀在人间，啮镞终言药非道。始皇不得此深旨，远遣徐福生忧恼。紫术黄精心上苗，大还小还行中宝。若师方术弃心师，浪似雪山何处讨。
皎然,妙喜寺逵公院赋得夜磬送吕评事,一磬寒山至，凝心转清越。细和虚籁尽，疏绕悬泉发。在夜吟更长，停空韵难绝。幽僧悟深定，归客忘远别。寂历无性中，真声何起灭。
NA,裴勋父子,矬人饶舌，破车饶楔。蝙蝠不自见，笑他梁上燕。
张籍,送南迁客,去去远迁客，瘴中衰病身。青山无限路，白首不归人。海国战骑象，蛮州市用银。一家分几处，谁见日南春。
贯休,渔者,风恶波狂身似闲，满头霜雪背青山。相逢略问家何在，回指芦花满舍间。
殷文圭,寄贺杜荀鹤及第,一战平畴五字劳，昼归乡去锦为袍。大鹏出海翎犹湿，骏马辞天气正豪。九子旧山增秀绝，二南新格变风骚。由来稽古符公道，平地丹梯甲乙高。
徐夤,吴,一主参差六十年，父兄犹庆授孙权。不迎曹操真长策，终谢张昭见硕贤。建业龙盘虽可贵，武昌鱼味亦何偏。秦嬴谩作东游计，紫气黄旗岂偶然。
杜牧,秋思,热去解钳釱，飘萧秋半时。微雨池塘见，好风襟袖知。发短梳未足，枕凉闲且欹。平生分过此，何事不参差。
皇甫冉,送归中丞使新罗,诏使殊方远，朝仪旧典行。浮天无尽处，望日计前程。暂喜孤山出，长愁积水平。野风飘叠鼓，海雨湿危旌。异俗知文教，通儒有令名。还将大戴礼，方外授诸生。
陆龟蒙,自遣诗三十首,五年重别旧山村，树有交柯犊有孙。更感卞峰颜色好，晓云才散便当门。雪下孤村淅淅鸣，病魂无睡洒来清。心摇只待东窗晓，长愧寒鸡第一声。多情多感自难忘，只有风流共古长。座上不遗金带枕，陈王词赋为谁伤。甫里先生未白头，酒旗犹可战高楼。长鲸好鲙无因得，乞取艅艎作钓舟。花濑濛濛紫气昏，水边山曲更深村。终须拣取幽栖处，老桧成双便作门。阴洞曾为采药行，冷云凝绝烛微明。玉芝敲折琤然堕，合有真人上姓名。长叹人间发易华，暗将心事许烟霞。病来前约分明在，药鼎书囊便是家。酝得秋泉似玉容，比于云液更应浓。思量北海徐刘辈，枉向人间号酒龙。羊侃多应自古豪，解盘金槊置纤腰。纵然此事教双得，不博溪田二顷苗。偶然携稚看微波，临水春寒一倍多。便使笔精如逸少，懒能书字换群鹅。昔闻庄叟迢迢梦，又道韩生苒苒飞。知有姓名聊寄问，更无言语抱斜晖。雪侵春事太无端，舞急微还近腊寒。应是也疑真宰怪，休时犹未遍林峦。数尺游丝堕碧空，年年长是惹东风。争知天上无人住，亦有春愁鹤发翁。谁使寒鸦意绪娇，云情山晚动情憀。乱和残照纷纷舞，应索阳乌次第饶。古往天高事渺茫，争知灵媛不凄凉。月娥如有相思泪，只待方诸寄两行。本来云外寄闲身，遂与溪云作主人。一夜逆风愁四散，晓来零落傍衣巾。渊明不待公田熟，乘兴先秋解印归。我为馀粮春未去，到头谁是复谁非。云拥根株抱石危，斫来文似瘦蛟螭。幽人带病慵朝起，只向春山尽日欹。月淡花闲夜已深，宋家微咏若遗音。重思万古无人赏，露湿清香独满襟。南岸春田手自农，往来横截半江风。有时不耐轻桡兴，暂欲蓬山访洛公。贤达垂竿小隐中，我来真作捕鱼翁。前溪一夜春流急，已学严滩下钓筒。水国君王又姓萧，风情由是冠南朝。灵和殿下巴江柳，十二旒前舞翠条。强梳蓬鬓整斜冠，片烛光微夜思阑。天意最饶惆怅事，单栖分付与春寒。无多药圃近南荣，合有新苗次第生。稚子不知名品上，恐随春草斗输赢。一派溪随箬下流，春来无处不汀洲。漪澜未碧蒲犹短，不见鸳鸯正自由。山下花明水上曛，一桡青翰破霞文。越人但爱风流客，绣被何须属鄂君。妍华须是占时生，准拟差肩不近情。佳丽几时腰不细，荆王辛苦致宫名。姹女精神似月孤，敢将容易入洪炉。人间纵道铅华少，蝶翅新篁未肯无。贞白求丹变姓名，主恩潜助亦无成。侯家竟换梁天子，王整徒劳作外兵。春雨能膏草木肥，就中林野碧含滋。唯馀病客相逢背，一夜寒声减四肢。
徐夤,尚书新造花笺,浓染红桃二月花，只宜神笔纵龙蛇。浅澄秋水看云母，碎擘轻苔间粉霞。写赋好追陈后宠，题诗堪送窦滔家。使君即入金銮殿，夜直无非草白麻。
楚儿,贻郑昌图,应是前生有宿冤，不期今世恶因缘。蛾眉欲碎巨灵掌，鸡肋难胜子路拳。只拟吓人传铁券，未应教我踏青莲。曲江昨日君相遇，当下遭他数十鞭。
于武陵,望月（一作客中月）,离家凡几宵，一望一寥寥。新魄又将满，故乡应渐遥。独临彭蠡水，远忆洛阳桥。更有乘舟客，凄然亦驻桡。
许浑,送王总下第归丹阳,秦楼心断楚江湄，系马春风酒一卮。汴水月明东下疾，练塘花发北来迟。青芜定没安贫处，黄叶应催献赋诗。凭寄家书为回报，旧乡还有故人知。
张子明,孤雁,只影翩翩下碧湘，傍池鸳鹭宿银塘。虽逢夜雨迷深浦，终向晴天著旧行。忆伴几回思片月，蜕翎多为系繁霜。江南塞北俱关念，两地飞归是故乡。
周昙,三代门·平王,犬戎西集杀幽王，邦土何由不便亡。宜臼东来年更远，川流难绝信源长。
苏郁,步虚词,十二楼藏玉堞中，凤凰双宿碧芙蓉。流霞浅酌谁同醉，今夜笙歌第几重。
韩愈,晋公破贼回重拜台司，以诗示幕中宾客，愈奉和,南伐旋师太华东，天书夜到册元功。将军旧压三司贵，相国新兼五等崇。鹓鹭欲归仙仗里，熊罴还入禁营中。长惭典午非材职，得就闲官即至公。
武元衡,唐昌观玉蕊花,琪树芊芊玉蕊新，洞宫长闭彩霞春。日暮落英铺地雪，献花应过九天人。
王建,远征归,万里发辽阳，处处问家乡。回车不淹辙，雨雪满衣裳。行见日月疾，坐思道路长。但令不征戍，暗镜生重光。
白居易,寄白头陀,近见头陀伴，云师老更慵。性灵闲似鹤，颜状古于松。山里犹难觅，人间岂易逢。仍闻移住处，太白最高峰。
白居易,玩半开花赠皇甫郎中（八年寒食日池东小楼上作）,勿讶春来晚，无嫌花发迟。人怜全盛日，我爱半开时。紫蜡黏为蒂，红苏点作蕤。成都新夹缬，梁汉碎胭脂。树杪真珠颗，墙头小女儿。浅深妆驳落，高下火参差。蝶戏争香朵，莺啼选稳枝。好教郎作伴，合共酒相随。醉玩无胜此，狂嘲更让谁。犹残少年兴，不似老人诗。西日凭轻照，东风莫杀吹。明朝应烂漫，后夜更离披。林下遥相忆，尊前暗有期。衔杯嚼蕊思，唯我与君知。
骆宾王,西行别东台详正学士,意气坐相亲，关河别故人。客似秦川上，歌疑易水滨。塞荒行辨玉，台远尚名轮。泄井怀边将，寻源重汉臣。上苑梅花早，御沟杨柳新。只应持此曲，别作边城春。
杜甫,西郊,时出碧鸡坊，西郊向草堂。市桥官柳细，江路野梅香。傍架齐书帙，看题减药囊。无人觉来往，疏懒意何长。
李远,失鹤,秋风吹却九皋禽，一片闲云万里心。碧落有情应怅望，青天无路可追寻。来时白云翎犹短，去日丹砂顶渐深。华表柱头留语后，更无消息到如今。
高適,渔父歌,曲岸深潭一山叟，驻眼看钩不移手。世人欲得知姓名，良久问他不开口。笋皮笠子荷叶衣，心无所营守钓矶。料得孤舟无定止，日暮持竿何处归。
杨巨源,秋日登亭赠薛侍御,潦倒从军何取益，东西走马暂同游。梁王旧客皆能赋，今日因何独怨秋。
皮日休,奉和鲁望寒日古人名一绝,北顾欢游悲沈宋，南徐陵寝叹齐梁。水边韶景无穷柳，寒被江淹一半黄。
刘兼,春宴河亭,柳摆轻丝拂嫩黄，槛前流水满池塘。一筵金翠临芳岸，四面烟花出粉墙。舞袖逐风翻绣浪，歌尘随燕下雕梁。蛮笺象管休凝思，且放春心入醉乡。
杜甫,送蔡希曾都尉还陇右，因寄高三十五书记,蔡子勇成癖，弯弓西射胡。健儿宁斗死，壮士耻为儒。官是先锋得，材缘挑战须。身轻一鸟过，枪急万人呼。云幕随开府，春城赴上都。马头金狎帢，驼背锦模糊。咫尺云山路，归飞青海隅。上公犹宠锡，突将且前驱。汉使黄河远，凉州白麦枯。因君问消息，好在阮元瑜。
李彦远,采桑,采桑畏日高，不待春眠足。攀条有馀态，那矜貌如玉。千金岂不赠，五马空踯躅。何以变真性，幽篁雪中绿。
牛峤,江城子,䴔䴖飞起郡城东，碧江空，半滩风。越王宫殿，蘋叶藕花中。帘卷水楼鱼浪起，千片雪，雨濛濛。极浦烟消水鸟飞，离筵分手时，送金卮。渡口杨花，狂雪任风吹。日暮空江波浪急，芳草岸，柳如丝。
郑谷,乖慵,乖慵居竹里，凉冷卧池东。一霎芰荷雨，几回帘幕风。远僧来扣寂，小吏笑书空。衰鬓霜供白，愁颜酒借红。扇轻摇鹭羽，屏古画渔翁。自得无端趣，琴棋舫子中。
柳明献,游昌化精舍,宝台侵汉远，金地接霞高。何必游天外，忻此契卢敖。
孙元晏,晋·谢玄,百万兵来逼合肥，谢玄为将统雄师。旌旗首尾千馀里，浑不消他一局棋。
贾至,巴陵寄李二户部、张十四礼部（时贬岳州司马）,江南春草初幂幂，愁杀江南独愁客。秦中杨柳也应新，转忆秦中相忆人。万里莺花不相见，登高一望泪沾巾。
许棠,青山晚望,昔人怀感处，此地倍魂消。四海经摇落，三吴正寂寥。风移残烧远，帆带夕阳遥。欲继前贤迹，谁能似隐招。
卢仝,萧宅二三子赠答诗二十首·石让竹,自顾拨不转，何敢当主人。竹弟有清风，可以娱嘉宾。
张说,舞马千秋万岁乐府词三首,金天诞圣千秋节，玉醴还分万寿觞。试听紫骝歌乐府，何如騄骥舞华冈。连鶱势出鱼龙变，躞蹀骄生鸟兽行。岁岁相传指树日，翩翩来伴庆云翔。圣皇至德与天齐，天马来仪自海西。腕足徐行拜两膝，繁骄不进踏千蹄。髤髵奋鬣时蹲踏，鼓怒骧身忽上跻。更有衔杯终宴曲，垂头掉尾醉如泥。远听明君爱逸才，玉鞭金翅引龙媒。不因兹白人间有，定是飞黄天上来。影弄日华相照耀，喷含云色且裴徊。莫言阙下桃花舞，别有河中兰叶开。
温庭筠,相和歌辞·三洲歌,团圆莫作波中月，洁白莫为枝上雪。月随波动碎潾潾，雪似梅花不堪折。李娘十六青丝发，画带双花为君结。门前有路轻离别，惟恐归来旧香灭。
顾况,拟古三首（第一首一作长安古意）,龙剑昔藏影，送雄留其雌。人生阻欢会，神物亦别离。碧树感秋落，佳人无还期。夜琴为君咽，浮云为君滋。爱而伤不见，星汉徒参差。幽居盼天造，胡息运行机。春葩妍既荣，秋叶瘁以飞。滔滔川之逝，日没月光辉。所贵法乾健，于道悟入微。任彼声势徒，得志方夸毗。浮生果何慕，老去羡介推。陶令何足录，彭泽归已迟。空负漉酒巾，乞食形诸诗。吾惟抱贞素，悠悠白云期。
白居易,代州民问,龙昌寺底开山路，巴子台前种柳林。官职家乡都忘却，谁人会得使君心。
元稹,归田（时三十七）,陶君三十七，挂绶出都门。我亦今年去，商山淅岸村。冬修方丈室，春种桔槔园。千万人间事，从兹不复言。
贾岛,延寿里精舍寓居,旅托避华馆，荒楼遂愚慵。短庭无繁植，珍果春亦浓。侧庐废扃枢，纤魄时卧逢。耳目乃鄽井，肺肝即岩峰。汲泉饮酌馀，见我闲静容。霜蹊犹舒英，寒蝶断来踪。双履与谁逐，一寻青瘦筇。
护国,怆故人旧居,惆怅至日暮，寒鸦啼树林。破阶苔色厚，残壁雨痕深。命与时不遇，福为祸所侵。空馀行径在，令我叹人吟。
元稹,忆云之,为鱼实爱泉，食辛宁避蓼。人生既相合，不复论窕窕。沧海良有穷，白日非长皎。何事一人心，各在四方表。泛若逐水萍，居为附松茑。流浪随所之，萦纡牵所绕。百龄颇跼促，况复迷寿夭。芟发君已衰，冠岁予非小。娱乐不及时，暮年壮心少。感此幽念绵，遂为长悄悄。中庭草木春，历乱递相扰。奇树花冥冥，竹竿凤褭褭。幽芳被兰径，安得寄天杪。万里潇湘魂，夜夜南枝鸟。
薛逢,侠少年,绿眼胡鹰踏锦鞲，五花骢马白貂裘。往来三市无人识，倒把金鞭上酒楼。
唐彦谦,见炀帝宝帐,汉文穷相作前王，悭惜明珠不斗量。翡翠鲛鮹何所直，千裨万接上书囊。
戴叔伦,孤鸿篇,江上双飞鸿，饮啄行相随。翔风一何厉，中道伤其雌。顾影明月下，哀鸣声正悲。已无矰缴患，岂乏稻粱资。嗈嗈慕俦匹，远集清江湄。中有孤文鹓，翩翩好容仪。共欣相知遇，毕志同栖迟。野田鸱鸮鸟，相妒复相疑。鸿志不汝较，奋翼起高飞。焉随腐鼠欲，负此云霄期。
韦庄,哭麻处士,却到歌吟地，闲门草色中。百年流水尽，万事落花空。繐帐扃秋月，诗楼锁夜虫。少微何处堕，留恨白杨风。
刘沧,罢华原尉上座主尚书,自怜生计事悠悠，浩渺沧浪一钓舟。千里梦归清洛近，三年官罢杜陵秋。山连绝塞浑无色，水到平沙几处流。白露黄花岁时晚，不堪霜鬓镜前愁。
鲍溶,思琴高,琴仙人，得仙去。万古钓龙空有处，我持曲钩思白鱼。仙溪绿尽含空虚，天钧踪迹无遗馀。烧香寄影在岩树，东礼海日鸡鸣初。
白居易,长斋月满携酒先与梦得对酌醉中同赴令公之宴戏赠梦得,斋宫前日满三旬，酒榼今朝一拂尘。乘兴还同访戴客，解酲仍对姓刘人。病心汤沃寒灰活，老面花生朽木春。若怕平原怪先醉，知君未惯吐车茵。
戎昱,寄许炼师（一作李益诗）,扫石焚香礼碧空，露华偏湿蕊珠宫。如何说得天坛上，万里无云月正中。
刘昭禹,括苍山,尽日行方半，诸山直下看。白云随步起，危径极天盘。瀑顶桥形小，溪边店影寒。往来空太息，玄鬓改非难。
李建勋,竹,琼节高吹宿凤枝，风流交我立忘归。最怜瑟瑟斜阳下，花影相和满客衣。
崔国辅,对酒吟,行行日将夕，荒村古冢无人迹。蒙笼荆棘一鸟吟，屡唱提壶沽酒吃。古人不达酒不足，遗恨精灵传此曲。寄言世上诸少年，平生且尽杯中醁。
王维,渭川田家,斜阳照墟落，穷巷牛羊归。野老念牧童，倚杖候荆扉。雉雊麦苗秀，蚕眠桑叶稀。田夫荷锄至，相见语依依。即此羡闲逸，怅然吟式微。
王维,重酬苑郎中（时为库部员外）,何幸含香奉至尊，多惭未报主人恩。草木尽能酬雨露，荣枯安敢问乾坤。仙郎有意怜同舍，丞相无私断扫门。扬子解嘲徒自遣，冯唐已老复何论。
岑参,玉门关盖将军歌,盖将军，真丈夫。行年三十执金吾，身长七尺颇有须。玉门关城迥且孤，黄沙万里白草枯。南邻犬戎北接胡，将军到来备不虞。五千甲兵胆力粗，军中无事但欢娱。暖屋绣帘红地炉，织成壁衣花氍毹。灯前侍婢泻玉壶，金铛乱点野酡酥。紫绂金章左右趋，问著只是苍头奴。美人一双闲且都，朱唇翠眉映明矑。清歌一曲世所无，今日喜闻凤将雏。可怜绝胜秦罗敷，使君五马谩踟蹰。野草绣窠紫罗襦，红牙缕马对樗蒱。玉盘纤手撒作卢，众中夸道不曾输。枥上昂昂皆骏驹，桃花叱拨价最殊。骑将猎向城南隅，腊日射杀千年狐。我来塞外按边储，为君取醉酒剩沽。醉争酒盏相喧呼，忽忆咸阳旧酒徒。
窦牟,早入朝书事,紫陌纷如画，彤庭郁未晨。列星沈骑火，残月暗车尘。隐轸排霄翰，差池跨海鳞。玉声繁似乐，香泽散成春。叹息驱羸马，分明识故人。一生三不遇，今作老郎身。
杨巨源,宫燕词,毛衣似锦语如弦，日暖争高绮陌天。几处野花留不得，双双飞向御炉前。
段成式,游长安诸寺联句·道政坊宝应寺·小小写真联句,如生小小真，犹自未栖尘。褕袂将离座，斜柯欲近人。昔时知出众，情宠占横陈。不遣游张巷，岂教窥宋邻。庾楼吹笛裂，弘阁赏歌新。蝉怯纤腰步，蛾惊半额嚬。图形谁有术，买笑讵辞贫。复陇迷村径，重泉隔汉津。同心知作羽，比目定为鳞。残月巫山夕，馀霞洛浦晨。
孟郊,宇文秀才斋中海柳咏,玉缕青葳蕤，结为芳树姿。忽惊明月钩，钩出珊瑚枝。灼灼不死花，蒙蒙长生丝。饮柏泛仙味，咏兰拟古词。霜风清飕飕，与君长相思。
方干,送饶州王司法之任兼寄朱处士,莫辞还作吏，且喜速回车。留醉悲残岁，含情寄远书。共看衰老近，转觉宦名虚。遥想清溪畔，幽人得自如。
曹修古,池上,荷叶罩芙蓉，圆青映嫩红。佳人南陌上，翠盖立春风。
贯休,登鄱阳寺阁,寺楼闲纵望，不觉到斜晖。故国在何处，多年未得归。寒江平楚外，细雨一鸿飞。终斅於陵子，吴山有绿薇。
杜荀鹤,冬末同友人泛潇湘,残腊泛舟何处好，最多吟兴是潇湘。就船买得鱼偏美，踏雪沽来酒倍香。猿到夜深啼岳麓，雁知春近别衡阳。与君剩采江山景，裁取新诗入帝乡。
权德舆,李韶州著书常论释氏之理贵州有能公遗迹诗以问之,常日区中暇，时闻象外言。曹溪有宗旨，一为勘心源。
王昌龄,琴,孤桐秘虚鸣，朴素传幽真。仿佛弦指外，遂见初古人。意远风雪苦，时来江山春。高宴未终曲，谁能辨经纶。
何扶,送阆州妓人归老,竹翠婵娟草径幽，佳人归老傍汀洲。玉蟾露冷梁尘暗，金凤花开云鬓秋。十亩稻香新绿野，一声歌断旧青楼。芭蕉半卷西池雨，日暮门前双白鸥。
刘商,山翁持酒相访以画松酬之,白社风霜惊暮年，铜瓶桑落慰秋天。怜君意厚留新画，不著松枝当酒钱。
李贤,杂歌谣辞·黄台瓜辞,种瓜黄台下，瓜熟子离离。一摘使瓜好，再摘令瓜稀。三摘尚自可，摘绝抱蔓归。
岑参,送狄员外巡按西山军（得霁字）,兵马守西山，中国非得计。不知何代策，空使蜀人弊。八州崖谷深，千里云雪闭。泉浇阁道滑，水冻绳桥脆。战士常苦饥，糗粮不相继。胡兵犹不归，空山积年岁。儒生识损益，言事皆审谛。狄子幕府郎，有谋必康济。胸中悬明镜，照耀无巨细。莫辞冒险艰，可以裨节制。相思江楼夕，愁见月澄霁。
李益,送人南归,人言下江疾，君道下江迟。五月江路恶，南风惊浪时。应知近家喜，还有异乡悲。无奈孤舟夕，山歌闻竹枝。
吴融,关西驿亭即事,晚霞零落雨初收，关上危阑独怅留。千里好春聊极目，五陵无事莫回头。山犹带雪霏霏恨，柳未禁寒冉冉愁。直是无情也肠断，鸟归帆没水空流。
元晦,除浙东留题桂郡林亭,紫泥远自金銮降，朱旆翻驰镜水头。陶令风光偏畏夜，子牟衰鬓暗惊秋。西邻月色何时见，南国春光岂再游。莫遣艳歌催客醉，不堪回首翠蛾愁。
贯休,送缘有禅师与雷处士入武夷山,师与雷居士，寻山道入闽。应将熊耳印，别授武夷君。崖罅仙棺出，江垠毒草分。他年相觅在，莫苦入深云。
陆龟蒙,邺宫词二首,魏武平生不好香，枫胶蕙炷洁宫房。可知遗令非前事，却有馀薰在绣囊。花飞蝶骇不愁人，水殿云廊别置春。晓日靓妆千骑女，白樱桃下紫纶巾。
李渊,嘲苏世长,名长意短，口正心邪。弃忠贞于郑国，忘信义于吾家。
李洞,戏赠侯常侍,葛洪卷与江淹赋，名动天边傲石居。两蜀词人多载后，同君讳却马相如。
岑参,与独孤渐道别长句兼呈严八侍御,轮台客舍春草满，颍阳归客肠堪断。穷荒绝漠鸟不飞，万碛千山梦犹懒。怜君白面一书生，读书千卷未成名。五侯贵门脚不到，数亩山田身自耕。兴来浪迹无远近，及至辞家忆乡信。无事垂鞭信马头，西南几欲穷天尽。奉使三年独未归，边头词客旧来稀。借问君来得几日，到家不觉换春衣。高斋清昼卷帷幕，纱帽接z5慵不著。中酒朝眠日色高，弹棋夜半灯花落。冰片高堆金错盘，满堂凛凛五月寒。桂林蒲萄新吐蔓，武城刺蜜未可餐。军中置酒夜挝鼓，锦筵红烛月未午。花门将军善胡歌，叶河蕃王能汉语。知尔园林压渭滨，夫人堂上泣罗裙。鱼龙川北盘谿雨，鸟鼠山西洮水云。台中严公于我厚，别后新诗满人口。自怜弃置天西头，因君为问相思否。
杜牧,越中,石城花暖鹧鸪飞，征客春帆秋不归。犹自保郎心似石，绫梭夜夜织寒衣。
张祜,寄迁客,万里南迁客，辛勤岭路遥。溪行防水弩，野店避山魈。瘴海须求药，贪泉莫举瓢。但能坚志义，白日甚昭昭。
徐凝,二月望日,长短一年相似夜，中秋未必胜中春。不寒不暖看明月，况是从来少睡人。
冯延巳,点绛唇,荫绿围红，梦琼家在桃源住。画桥当路，临水开朱户。柳径春深，行到关情处。颦不语，意凭风絮，吹向郎边去。
鲍溶,吴中夜别,楚客秋思著黄叶，吴姬夜歌停碧云。声尽灯前各流泪，水天凉冷雁离群。
杜牧,逢故人,故交相见稀，相见倍依依。尘路事不尽，云岩闲好归。投人销壮志，徇俗变真机。又落他乡泪，风前一满衣。
卢藏用,奉和九月九日登慈恩寺浮图应制,化塔龙山起，中天凤辇迂。彩旒牵画刹，杂佩冒香萸。宝叶擎千座，金英渍百盂。秋云飘圣藻，霄极捧连珠。
孙鲂,题梅岭泉,梅岭旧闻传，林亭势峞然。登临真不易，幽胜恐无先。楚野平千里，吴江曲一边。标形都大别，洞府岂知焉。飞阁横空去，征帆落面前。南雄雉堞峻，北壮凤台连。烂熳三春媚，参差百卉妍。风桃诸处锦，洛竹半溪烟。燕入晴梁语，莺从暖谷迁。石根朝霭碧，帘际晚霞鲜。径柳行难约，庭莎醉好眠。清明时更异，造化意疑偏。不独宜韶景，尤须看暑天。药苗繁似结，萝蔓猛如编。珠亚垂枝果，冰澄汲井泉。粉墙蜩蜕落，丹槛雀雏颠。炎气微茫觉，清飙左右穿。云峰从勃起，葵叶岂劳扇。又见秋天丽，浑将夏日悬。红bW著霜树，香老卧池边。菱芡谁铺绣，莓苔自学钱。暗虫依砌响，明月逗帘圆。小砌滋新菊，高轩噪暮蝉。雨声寒飒飒，雁影晓联联。释此何堪玩，深冬更可怜。窗中看短景，树里见重川。冈阜分明出，杉松气概全。讴成白雪曲，吟是早梅篇。创制谁人解，根基太守贤。或时留皂盖，尽日簇华筵。谁咏忧黎庶，狂游泥管弦。交加丰玉食，来去迸金船。侍从非常客，俳谐像列仙。画旗张赫奕，妖妓舞婵娟。罢宴心犹恋，将归兴尚牵。只应愁逼夜，宁厌赏经年。孤贱今何幸，跻攀奈有缘。展眉惊豁达，徐步喜周旋。讽咏虽知苦，推功靡极玄。聊书四十韵，甘责未精专。
刘禹锡,春日书怀，寄东洛白二十二杨八二庶子,曾向空门学坐禅，如今万事尽忘筌。眼前名利同春梦，醉里风情敌少年。野草芳菲红锦地，游丝撩乱碧罗天。心知洛下闲才子，不作诗魔即酒颠。
马戴,赠别江客,湘中有岑穴，君去挂帆过。露细蒹葭广，潮回岛屿多。汀洲延夕照，枫叶坠寒波。应使同渔者，生涯许钓歌。
白居易,新春江次,浦干潮未应，堤湿冻初销。粉片妆梅朵，金丝刷柳条。鸭头新绿水，雁齿小红桥。莫怪珂声碎，春来五马骄。
权德舆,寓兴,弱冠无所就，百忧钟一身。世德既颠坠，素怀亦堙沦。风烟隔嵩丘，羸疾滞漳滨。昭代未通籍，丰年犹食贫。敢求庖有鱼，但虑甑生尘。俯首愧僮仆，蹇步羞亲宾。岂伊当途者，一一由中人。已矣勿复言，吾将问秋旻。
杨达,明妃怨,汉国明妃去不还，马驼弦管向阴山。匣中纵有菱花镜，羞对单于照旧颜。
孟浩然,初下浙江舟中口号,八月观潮罢，三江越海浔。回瞻魏阙路，空复子牟心。
刘长卿,罢摄官后将还旧居，留辞李侍御,江海今为客，风波失所依。白云心已负，黄绶计仍非。累辱群公荐，频沾一尉微。去缘焚玉石，来为采葑菲。州县名何在，渔樵事亦违。故山桃李月，初服薜萝衣。熊轼分朝寄，龙韬解贼围。风谣传吏体，云物助兵威。白雪飘辞律，青春发礼闱。引军横吹动，援翰捷书挥。草映翻营绿，花临檄羽飞。全吴争转战，狂虏怯知机。忆昨趋金节，临时废玉徽。俗流应不厌，静者或相讥。世难慵干谒，时闲喜放归。潘郎悲白发，谢客爱清辉。樗散材因弃，交亲迹已稀。独愁看五柳，无事掩双扉。世累多行路，生涯向钓矶。榜连溪水碧，家羡渚田肥。旅食伤飘梗，岩栖忆采薇。悠然独归去，回首望旌旗。
李白,相和歌辞·子夜四时歌四首·夏歌,镜湖三百里，菡萏发荷花。五月西施采，人看隘若邪。回舟不待月，归去越王家。
李华,长门怨,弱体鸳鸯荐，啼妆翡翠衾。鸦鸣秋殿晓，人静禁门深。每忆椒房宠，那堪永巷阴。自惊罗带缓，非复旧来心。
熊皎,冬日原居酬光上人见访,吾道丧已久，吾师何此来。门无尘事闭，卷有国风开。野迥霜先白，庭荒叶自堆。寒暄吟罢后，犹喜话天台。
卢纶,冬夜赠别友人,愁听千家流水声，相思独向月中行。侵阶暗草秋霜重，遍郭寒山夜月明。连年客舍唯多病，数亩田园又废耕。更送乘轺归上国，应怜贡禹未成名。
韩翃,送客一归襄阳二归浔阳,南驱匹马会心期，东望扁舟惬梦思。熨斗山前春色早，香炉峰顶暮烟时。空林欲访庞居士，古寺应怀远法师。两地由来堪取兴，三贤他日幸留诗。
沈佺期,岭表逢寒食,岭外无寒食，春来不见饧。洛阳新甲子，何日是清明。花柳争朝发，轩车满路迎。帝乡遥可念，肠断报亲情。
唐求,边将,三千护塞儿，独自滞边陲。老向二毛见，秋从一叶知。地寒乡思苦，天暮角声悲。却被交亲笑，封侯未有期。
孟浩然,梅道士水亭,傲吏非凡吏，名流即道流。隐居不可见，高论莫能酬。水接仙源近，山藏鬼谷幽。再来迷处所，花下问渔舟。
王昌龄,旅望（一作出塞行）,白花原头望京师，黄河水流无尽时。穷秋旷野行人绝，马首东来知是谁。
李端,送王少府游河南,马卿方失意，东去谒诸侯。过宋人应少，游梁客独愁。鸟翻千室暮，蝉急两河秋。仆本无媒者，因君泪亦流。
韩翃,送客之潞府,官柳青青匹马嘶，回风暮雨入铜鞮。佳期别在春山里，应是人参五叶齐。
刘禹锡,和苏十郎中谢病闲居时严常侍萧给事…有二毛之作,清羸隐几望云空，左掖鸳鸾到室中。一卷素书消永日，数茎斑发对秋风。菱花照后容虽改，蓍草占来命已通。莫怪人人惊早白，缘君尚是黑头翁。
毛文锡,醉花间,休相问，怕相问，相问还添恨。春水满塘生，鸂鶒还相趁。昨夜雨霏霏，临明寒一阵。偏忆戍楼人，久绝边庭信。深相忆，莫相忆，相忆情难极。银汉是红墙，一带遥相隔。金盘珠露滴，两岸榆花白。风摇玉佩清，今夕为何夕。
韩偓,息虑,息虑狎群鸥，行藏合自由。春寒宜酒病，夜雨入乡愁。道向危时见，官因乱世休。外人相待浅，独说济川舟。
刘禹锡,鶗鴂吟,朝阳有鸣凤，不闻千万祀。鶗鴂催众芳，晨间先入耳。秋风白露晞，从是尔啼时。如何上春日，唧唧满庭飞。
NA,郊庙歌辞·享太庙乐章·大明舞,赤精乱德，四海困穷。黄旗举义，三灵会同。旱望春雨，云披大风。溥天来祭，高祖之功。
周贺,赠神遘上人,草履蒲团山意存，坐看庭木长桐孙。行斋罢讲仍香气，布褐离床带雨痕。夏满寻医还出寺，晴来晒疏暂开门。道情淡薄闲愁尽，霜色何因入鬓根。
卢象,家叔征君东溪草堂二首,开山十馀里，青壁森相倚。欲识尧时天，东溪白云是。雷声转幽壑，云气杳流水。涧影生龙蛇，岩端翳柽梓。大道终不易，君恩曷能已。鹤羡无老时，龟言摄生理。浮年笑六甲，元化潜一指。未暇扫云梯，空惭阮氏子。今朝共游者，得性闲未归。已到仙人家，莫惊鸥鸟飞。水深严子钓，松挂巢父衣。云气转幽寂，溪流无是非。名理未足羡，腥臊讵所希。自惟负贞意，何岁当食薇。
邵谒,下第有感,古人有遗言，天地如掌阔。我行三十载，青云路未达。尝闻读书者，所贵免征伐。谁知失意时，痛于刃伤骨。身如石上草，根蒂浅难活。人人皆爱春，我独愁花发。如何归故山，相携采薇蕨。
李白,杂歌谣辞·司马将军歌（代陇上健儿陈安）,狂风吹古月，窃弄章华台。北落明星动光彩，南征猛将如云雷。手中电曳倚天剑，直斩长鲸海水开。我见楼船壮心目，颇似龙骧下三蜀。扬兵习战张虎旗，江中白浪如银屋。身居玉帐临河魁，紫髯若戟冠崔嵬。细柳开营揖天子，始知灞上为婴孩。羌笛横吹阿亸回，向月楼中吹落梅。将军自起舞长剑，壮士呼声动九垓。功成献凯见明主，丹青画像麒麟台。
徐夤,草,废苑荒阶伴绿苔，恩疏长信恨难开。姑苏麋鹿食思食，楚泽王孙来不来。色嫩似将蓝汁染，叶齐如把剪刀裁。燕昭没后多卿士，千载流芳郭隗台。
杨巨源,襄阳乐,闲随少年去，试上大堤游。画角栖乌起，清弦过客愁。碑沉楚山石，珠彻汉江秋。处处风情好，卢家更上楼。
刘长卿,江州重别薛六、柳八二员外,生涯岂料承优诏，世事空知学醉歌。江上月明胡雁过，淮南木落楚山多。寄身且喜沧洲近，顾影无如白发何。今日龙钟人共弃，愧君犹遣慎风波。
常建,相和歌辞·陌上桑,翳翳陌上桑，南枝交北堂。美人金梯出，素手自提筐。非但畏蚕饥，盈盈娇路傍。
王建,关山月,关山月，营开道白前军发。冻轮当碛光悠悠，照见三堆两堆骨。边风割面天欲明，金沙岭西看看没。
胡曾,咏史诗·濡须桥,徒向濡须欲受降，英雄才略独无双。天心不与金陵便，高步何由得渡江。
元稹,卢头陀诗,卢师深话出家由，剃尽心花始剃头。马哭青山别车匿，鹊飞螺髻见罗睺。还来旧日经过处，似隔前身梦寐游。为向八龙兄弟说，他生缘会此生休。
岑参,精卫,负剑出北门，乘桴适东溟。一鸟海上飞，云是帝女灵。玉颜溺水死，精卫空为名。怨积徒有志，力微竟不成。西山木石尽，巨壑何时平。
潘咸,舟行,平沙极浦无人度，犹系孤舟寒草西。半夜起看潮上月，万山中有一猿啼。
刘禹锡,送李二十九兄员外赴邠宁使幕,家袭韦平身业文，素风清白至今贫。南宫通籍新郎吏，西候从戎旧主人。城外草黄秋有雪，烽头烟静虏无尘。鼎门为别霜天晓，賸把离觞三五巡。
NA,杜甫引俚语,城南韦杜，去天尺五。
周昙,春秋战国门·鲍叔,忠臣祝寿吐嘉词，鲍叔临轩酒一卮。安不忘危臣所愿，愿思危困必无危。
杜甫,水宿遣兴奉呈群公,鲁钝乃多病，逢迎远复迷。耳聋须画字，发短不胜篦。泽国虽勤雨，炎天竟浅泥。小江还积浪，弱缆且长堤。归路非关北，行舟却向西。暮年漂泊恨，今夕乱离啼。童稚频书札，盘餐讵糁藜。我行何到此，物理直难齐。高枕翻星月，严城叠鼓鼙。风号闻虎豹，水宿伴凫鹥。异县惊虚往，同人惜解携。蹉跎长泛鹢，展转屡鸣鸡。嶷嶷瑚琏器，阴阴桃李蹊。馀波期救涸，费日苦轻赍。支策门阑邃，肩舆羽翮低。自伤甘贱役，谁愍强幽栖。巨海能无钓，浮云亦有梯。勋庸思树立，语默可端倪。赠粟囷应指，登桥柱必题。丹心老未折，时访武陵溪。
刘得仁,悲老宫人,白发宫娃不解悲，满头犹自插花枝。曾缘玉貌君王宠，准拟人看似旧时。
戴叔伦,过三闾庙,沅湘流不尽，屈宋怨何深。日暮秋烟起，萧萧枫树林。
杜甫,喜达行在所三首（原注：自京窜至凤翔）,西忆岐阳信，无人遂却回。眼穿当落日，心死著寒灰。雾树行相引，莲峰望忽开。所亲惊老瘦，辛苦贼中来。愁思胡笳夕，凄凉汉苑春。生还今日事，间道暂时人。司隶章初睹，南阳气已新。喜心翻倒极，呜咽泪沾巾。死去凭谁报，归来始自怜。犹瞻太白雪，喜遇武功天。影静千官里，心苏七校前。今朝汉社稷，新数中兴年。
黄滔,送李山人往湘中,汉渚往湘川，乘流入远天。新秋无岸水，明月有琴船。露坐应通晓，萍居恐隔年。岳峰千万仞，知上啸猿巅。
马戴,校猎曲,楚子畋郊野，布罟笼天涯。浮云张作罗，万草结成罝。意在绝飞鸟，臂弓腰镆铘。远将射勾践，次欲诛夫差。壮志一朝尽，他繁华。当时能猎贤，保国兼保家。
刘长卿,题灵祐和尚故居,叹逝翻悲有此身，禅房寂寞见流尘。多时行径空秋草，几日浮生哭故人。风竹自吟遥入磬，雨花随泪共沾巾。残经窗下依然在，忆得山中问许询。
皮日休,奉酬鲁望夏日四声四首·平上声,沟渠通疏荷，浦屿隐浅筱。舟闲攒轻蘋，桨动起静鸟。阴稀馀桑闲，缕尽晚茧小。吾徒当斯时，此道可以了。
陆龟蒙,和袭美冬晓章上人院,山寒偏是晓来多，况值禅窗雪气和。病客功夫经未演，故人书信纳新磨。闲临静案修茶品，独旁深溪记药科。从此逍遥知有地，更乘清月伴君过。
薛莹,秋晚同友人闲步,藉草与行莎，相看日未斜。断崖分鸟道，疏树见人家。望远临孤石，吟馀落片霞。野情看不足，归路思犹赊。
韦应物,重送丘二十二还临平山居,岁中始再觏，方来又解携。才留野艇语，已忆故山栖。幽涧人夜汲，深林鸟长啼。还持郡斋酒，慰子霜露凄。
李洞,赠禅友,散花留内殿，宫女梦谈禅。树杪开楼锁，云中认岳莲。溪声过长耳，筇节出羸肩。飞句相招宿，多逢有月天。
李中,所思,门掩残花寂寂，帘垂斜月悠悠。纵有一庭萱草，何曾与我忘忧。
蒋贻恭,咏金刚,扬眉斗目恶精神，捏合将来恰似真。刚被时流借拳势，不知身自是泥人。
王建,路中上田尚书,去路何词见六亲，手中刀尺不如人。可怜池阁秋风夜，愁绿娇红一遍新。
顾况,郑女弹筝歌,郑女八岁能弹筝，春风吹落天上声。一声雍门泪承睫，两声赤鲤露鬐鬣，三声白猿臂拓颊。郑女出参丈人时，落花惹断游空丝。高楼不掩许声出，羞杀百舌黄莺儿。
伍彬,分水岭,前贤功及物，禹后杳难俦。不改古今色，平分南北流。寒冲山影岸，清绕荻花洲。尽是朝宗去，潺潺早晚休。
NA,郊庙歌辞·朝日乐章·雍和,晨仪式荐，明祀惟光。神物爰止，灵晖载扬。玄端肃事，紫幄兴祥。福履攸假，于昭允王。
钱起,忆山中寄旧友,数岁白云里，与君同采薇。树深烟不散，溪静鹭忘飞。更忆东岩趣，残阳破翠微。脱巾花下醉，洗药月前归。风景今还好，如何与世违。
韩愈,游城南十六首·楸树,青幢紫盖立童童，细雨浮烟作彩笼。不得画师来貌取，定知难见一生中。
姚合,送李侍御过夏州（一作送李廓侍郎）,酬恩不顾名，走马觉身轻。迢递河边路，苍茫塞上城。沙寒无宿雁，虏近少闲兵。饮罢挥鞭去，旁人意气生。
裴迪,辋川集二十首·竹里馆,来过竹里馆，日与道相亲。出入唯山鸟，幽深无世人。
周昙,前汉门·条侯,上将风戈赏罚明，矛鋋严闭亚夫营。人君却禀将军令，按辔垂鞭为缓行。
骆宾王,北眺舂陵,揽辔疲宵迈，驱马倦晨兴。既出封泥谷，还过避雨陵。山行明照上，谿宿密云蒸。登高徒欲赋，词殚独抚膺。
姚崇,奉和圣制夏日游石淙山,二室三涂光地险，均霜揆日处天中。石泉石镜恒留月，山鸟山花竞逐风。周王久谢瑶池赏，汉主悬惭玉树宫。别有祥烟伴佳气，能随轻辇共葱葱。
韦庄,题盘豆驿水馆后轩,极目晴川展画屏，地从桃塞接蒲城。滩头鹭占清波立，原上人侵落照耕。去雁数行天际没，孤云一点净中生。冯轩尽日不回首，楚水吴山无限情。
韦庄,赠薛秀才,相辞因避世，相见尚兵戈。乱后故人少，别来新话多。但闻哀痛诏，未睹凯旋歌。欲结岩栖伴，何山好薜萝。
陆禹臣,赠吴生,露下瑶簪湿，云生石室寒。星坛鸾鹤舞，丹灶虎龙蟠。
郑谷,越鸟,背霜南雁不到处，倚棹北人初听时。梅雨满江春草歇，一声声在荔枝枝。
严维,秋夜船行,扁舟时属暝，月上有馀辉。海燕秋还去，渔人夜不归。中流何寂寂，孤棹也依依。一点前村火，谁家未掩扉。
杜牧,逢故人,年年不相见，相见却成悲。教我泪如霰，嗟君发似丝。正伤携手处，况值落花时。莫惜今宵醉，人间忽忽期。
刘驾,上巳日,上巳曲江滨，喧于市朝路。相寻不见者，此地皆相遇。日光去此远，翠幕张如雾。何事欢娱中，易觉春城暮。物情重此节，不是爱芳树。明日花更多，何人肯回顾。
李贺,李夫人歌,紫皇宫殿重重开，夫人飞入琼瑶台。绿香绣帐何时歇，青云无光宫水咽。翩联桂花坠秋月，孤鸾惊啼商丝发。红壁阑珊悬珮珰，歌台小妓遥相望。玉蟾滴水鸡人唱，露华兰叶参差光。
杜荀鹤,过巢湖,世人贪利复贪荣，来向湖边始至诚。男子登舟与登陆，把心何不一般行。
司空图,丑年冬,醉日昔闻都下酒，何如今喜折新茶。不堪病渴仍多虑，好向灉湖便出家。
陆龟蒙,陌上桑,皓齿还如贝色含，长眉亦似烟华贴。邻娃尽著绣裆襦，独自提筐采蚕叶。
章孝标,瀑布,秋河溢长空，天洒万丈布。深雷隐云壑，孤电挂岩树。沧溟晓喷寒，碧落晴荡素。非趋下流急，热使不得住。
吴筠,高士咏·项橐,太项冥虚极，微远不可究。禀量合太初，返形寄童幼。孔父惭至理，颜生赖真授。泛然同万流，无迹世莫觏。
李绅,江南暮春寄家,雒阳城见梅迎雪，鱼口桥逢雪送梅。剑水寺前芳草合，镜湖亭上野花开。江鸿断续翻云去，海燕差池拂水回。想得心知近寒食，潜听喜鹊望归来。
高適,陪窦侍御灵云南亭宴，诗得雷字,人幽宜眺听，目极喜亭台。风景知愁在，关山忆梦回。只言殊语默，何意忝游陪。连唱波澜动，冥搜物象开。新秋归远树，残雨拥轻雷。檐外长天尽，尊前独鸟来。常吟塞下曲，多谢幕中才。河汉徒相望，嘉期安在哉。
李白,邹衍谷,燕谷无暖气，穷岩闭严阴。邹子一吹律，能回天地心。
方干,赠式上人,纵居鼙角喧阗处，亦共云溪邃僻同。万虑全离方寸内，一生多在五言中。芰荷叶上难停雨，松桧枝间自有风。莫笑旅人终日醉，吾将大醉与禅通。
窦牟,晚过敷水驿却寄华州使院张郑二侍御,春雨如烟又若丝，晓来昏处晚晴时。仙人掌上芙蓉沼，柱史关西松柏祠。几许岁华销道路，无穷王事系戎师。回瞻二妙非吾侣，日对三峰自有期。
刘得仁,题邵公禅院（一作冬日题邵公院）,无事门多掩，阴阶竹扫苔。劲风吹雪聚，渴鸟啄冰开。树向寒山得，人从瀑布来。终期天目老，擎锡逐云回。
卢殷,维扬郡西亭赠友人,萍飒风池香满船，杨花漠漠暮春天。玉人此日心中事，何似乘羊入市年。
李涉,重到襄阳哭亡友韦寿朋,故人坟树立秋风，伯道无儿迹便空。重到笙歌分散地，隔江吹笛月明中。
陆龟蒙,重忆白菊,我怜贞白重寒芳，前后丛生夹小堂。月朵暮开无绝艳，风茎时动有奇香。何惭谢雪清才咏，不羡刘梅贵主妆。更忆幽窗凝一梦，夜来村落有微霜。
武则天,唐大飨拜洛乐章·昭和,舒云致养，合大资生。德以恒固，功由永贞。升歌荐序，垂币翘诚。虹开玉照，凤引金声。
李颀,古塞下曲,行人朝走马，直指蓟城傍。蓟城通漠北，万里别吾乡。海上千烽火，沙中百战场。军书发上郡，春色度河阳。袅袅汉宫柳，青青胡地桑。琵琶出塞曲，横笛断君肠。
王越宾,使至灊山（神异录：明皇尝梦游灊岳遣越宾祀之）,碧坞烟霞昼未开，游人到处尽裴回。凭谁借问岩前叟，曾托吾皇一梦来。
陆贽,禁中春松,阴阴清禁里，苍翠满春松。雨露恩偏近，阳和色更浓。高枝分晓日，虚吹杂宵钟。香助炉烟远，形疑盖影重。愿符千载寿，不羡五株封。倘得回天眷，全胜老碧峰。
裴迪,崔九欲往南山马上口号与别（一作留别王维）,归山深浅去，须尽丘壑美。莫学武陵人，暂游桃源里。
司空图,王官二首,风荷似醉和花舞，沙鸟无情伴客闲。总是此中皆有恨，更堪微雨半遮山。荷塘烟罩小斋虚，景物皆宜入画图。尽日无人只高卧，一双白鸟隔纱厨。
无可,送李少府之任临邛,邛南方作尉，调补一何卑。发论唯公干，承家乃帝枝。山长风袅栈，江荫石和澌。旧井王孙宅，还寻独有期。
护国,归山作,喧静各有路，偶随心所安。纵然在朝市，终不忘林峦。四皓将拂衣，二疏能挂冠。窗前隐逸传，每日三时看。靳尚那可论，屈原亦可叹。至今黄泉下，名及青云端。松牖见初月，花间礼古坛。何处论心怀，世上空漫漫。
刘长卿,七里滩重送,秋江渺渺水空波，越客孤舟欲榜歌。手折衰杨悲老大，故人零落已无多。
许浑,酬副使郑端公见寄,一日高名遍九州，玄珠仍向道中求。郢中白雪惭新唱，涂上青山忆旧游。笙磬有文终易别，珠玑无价竟难酬。柳营迢递江风阔，夜夜孤吟月下楼。
顾况,洛阳陌二首,莺声满御堤，堤柳拂丝齐。风送名花落，香红衬马蹄。珂珮逐鸣驺，王孙结伴游。金丸落飞鸟，乘兴醉青楼。
李嘉祐,宋州东登望题武陵驿,梁宋人稀鸟自啼，登舻一望倍含凄。白骨半随河水去，黄云犹傍郡城低。平陂战地花空落，旧苑春田草未齐。明主频移虎符守，几时行县向黔黎。
钱起,省中对雪寄元判官、拾遗昆季（一作寄谢舍人昆季）,万点瑶台雪，飞来锦帐前。琼枝应比净，鹤发敢争先。散影成花月，流光透竹烟。今朝谢家兴，几处郢歌传。
喻凫,龙翔寺寄李频,钟声南北寺，不道往来遥。人事因循过，时光荏苒销。悬灯洒砌雨，上阁绕云雕。即是洲中柳，嘶蝉急暮条。
李商隐,柳,江南江北雪初消，漠漠轻黄惹嫩条。灞岸已攀行客手，楚宫先骋舞姬腰。清明带雨临官道，晚日含风拂野桥。如线如丝正牵恨，王孙归路一何遥。
王昌龄,卢溪主人,武陵溪口驻扁舟，溪水随君向北流。行到荆门上三峡，莫将孤月对猿愁。
何仲举,献秦王》）树迎高鸟归深野，云傍斜阳过远山。（《秋日晚望》，以上见《五代史补,碧云章句才离手，紫府神仙尽点头。
陈子昂,登幽州台歌,前不见古人，后不见来者。念天地之悠悠，独怆然而涕下。
喻凫,一公房,幽深谁掩关，清净自多闲。一雨收众木，孤云生远山。花萎绿苔上，鸽乳翠楼间。岚霭燃香夕，容听半偈还。
朱放,送魏校书,长恨江南足别离，几回相送复相随。杨花撩乱扑流水，愁杀人行知不知。
杜甫,至日遣兴，奉寄北省旧阁老两院故人二首,去岁兹辰捧御床，五更三点入鹓行。欲知趋走伤心地，正想氛氲满眼香。无路从容陪语笑，有时颠倒著衣裳。何人错忆穷愁日，愁日愁随一线长。忆昨逍遥供奉班，去年今日侍龙颜。麒麟不动炉烟上，孔雀徐开扇影还。玉几由来天北极，朱衣只在殿中间。孤城此日堪肠断，愁对寒云雪满山。
李咸用,自愧,多负悬弧礼，危时隐薜萝。有心明俎豆，无力执干戈。壮士难移节，贞松不改柯。缨尘徒自满，欲濯待清波。
张谓,湖上对酒行,夜坐不厌湖上月，昼行不厌湖上山。眼前一尊又长满，心中万事如等闲。主人有黍百馀石，浊醪数斗应不惜。即今相对不尽欢，别后相思复何益。茱萸湾头归路赊，愿君且宿黄公家。风光若此人不醉，参差辜负东园花。
白居易,郡斋暇日忆庐山草堂兼寄二林僧社三十韵多叙…出处之意,谏诤知无补，迁移分所当。不堪匡圣主，只合事空王。龙象投新社，鹓鸾失故行。沉吟辞北阙，诱引向西方。便住双林寺，仍开一草堂。平治行道路，安置坐禅床。手版支为枕，头巾阁在墙。先生乌几舄，居士白衣裳。竟岁何曾闷，终身不拟忙。灭除残梦想，换尽旧心肠。世界多烦恼，形神久损伤。正从风鼓浪，转作日销霜。吾道寻知止，君恩偶未忘。忽蒙颁凤诏，兼谢剖鱼章。莲静方依水，葵枯重仰阳。三车犹夕会，五马已晨装。去似寻前世，来如别故乡。眉低出鹫岭，脚重下蛇冈。渐望庐山远，弥愁峡路长。香炉峰隐隐，巴字水茫茫。瓢挂留庭树，经收在屋梁。春抛红药圃，夏忆白莲塘。唯拟捐尘事，将何答宠光。有期追永远，无政继龚黄。南国秋犹热，西斋夜暂凉。闲吟四句偈，静对一炉香。身老同丘井，心空是道场。觅僧为去伴，留俸作归粮。为报山中侣，凭看竹下房。会应归去在，松菊莫教荒。
杨衡,送公孙器自桂林归蜀,桂林浅复碧，潺湲半露石。将乘触物舟，暂驻飞空锡。蜀乡异青眼，蓬户高朱戟。风度杳难寻，云飘讵留迹。旧户闲花草，驯鸽傍檐隙。挥手共忘怀，日堕千山夕。
孟郊,寻裴处士,涉水更登陆，所向皆清真。寒草不藏径，灵峰知有人。悠哉炼金客，独与烟霞亲。曾是欲轻举，谁言空隐沦。远心寄白月，华发回青春。对此钦胜事，胡为劳我身。
殷七七,阳春曲,愁见唱阳春，令人离肠结。郎去未归家，柳自飘香雪。
陆龟蒙,归路,渐入新丰路，衰红映小桥。浑如七年病，初得一丸销。
孟简,惜分阴,业广因功苦，拳拳志士心。九流难酌挹，四海易消沈。对景嗟移晷，窥园讵改阴。三冬劳聚学，驷景重兼金。刺股情方励，偷光思益深。再中如可冀，终嗣绝编音。
刘商,送王閈归苏州,深山穷谷没人来，邂逅相逢眼渐开。云鹤洞宫君未到，夕阳帆影几时回。
皎然,送沈秀才之闽中,越客不成歌，春风起渌波。岭重寒不到，海近瘴偏多。野戍桄榔发，人家翡翠过。翻疑此中好，君问定如何。
高適,闲居,柳色惊心事，春风厌索居。方知一杯酒，犹胜百家书。
孟浩然,家园卧疾，毕太祝曜见寻,伏枕旧游旷，笙簧劳梦思。平生重交结，迨此令人疑。冰室无暖气，炎云空赫曦。隙驹不暂驻，日听凉蝉悲。壮图哀未立，斑白恨吾衰。夫子自南楚，缅怀嵩汝期。顾予衡茅下，兼致禀物资。脱分趋庭礼，殷勤伐木诗。脱君车前鞅，设我园中葵。斗酒须寒兴，明朝难重持。
张籍,寄苏州白二十二使君,三朝出入紫微臣，头白金章未在身。登第早年同座主，题诗今日是州人。阊门柳色烟中远，茂苑莺声雨后新。此处吟诗向山寺，知君忘却曲江春。
杜甫,舟前小鹅儿（汉州城西北角官池作官池即房公湖）,鹅儿黄似酒，对酒爱新鹅。引颈嗔船逼，无行乱眼多。翅开遭宿雨，力小困沧波。客散层城暮，狐狸奈若何。
张文琮,同潘屯田冬日早朝,假寐怀古人，夙兴瞻晓月。通晨禁门启，冠盖趋朝谒。霜霭清九衢，霞光照双阙。纷纶文物纪，焕烂声明发。腰剑动陆离，鸣玉和清越。
方干,越中逢孙百篇,上才乘酒到山阴，日日成篇字字金。镜水周回千万顷，波澜倒泻入君心。
杜甫,吾宗（卫仓曹崇简）,吾宗老孙子，质朴古人风。耕凿安时论，衣冠与世同。在家常早起，忧国愿年丰。语及君臣际，经书满腹中。
权德舆,奉酬张监阁老雪后过中书见赠加两韵简南省僚旧,寓直久叨荣，新恩倍若惊。风清五夜永，节换一阳生。潘鬓年空长，齐竽艺本轻。常时望连茹，今日剧悬旌。枉步欢方接，含毫思又萦。烦君白雪句，岁晏若为情。
王初,梅花二首,应为阳春信未传，固将青艳属残年。东君欲待寻佳约，剩寄衣香与粉绵。迎春雪艳飘零极，度夕蟾华掩映多。欲托清香传远信，一枝无计奈愁何。
韦处厚,盛山十二诗·宿云亭,雨合飞危砌，天开卷晓窗。齐平联郭柳，带绕抱城江。
NA,郊庙歌辞·晋朝飨乐章·举酒,大明御宇，至德动天。君臣庆会，礼乐昭宣。剑佩成列，金石在悬。椒觞再献，宝历万年。
谢邈,谢人惠琴材,风撼桐丝带月明，羽人乘醉截秋声。七弦妙制饶仙品，三尺良材称道情。池小未开春浪泛，岳低犹欠暮云生。何因乞与元中术，临化无妨膝上横。
张锡,晦日宴高文学林亭,雪尽铜驼路，花照石崇家。年光开柳色，池影泛云华。赏洽情方远，春归景未赊。欲知多暇日，尊酒渍澄霞。
徐凝,乐府新诗,一声卢女十三弦，早嫁城西好少年。不羡越溪歌者苦，采莲归去绿窗眠。
方干,赠孙百篇,御题百首思纵横，半日功夫举世名。羽翼便从吟处出，珠玑续向笔头生。莫嫌黄绶官资小，必料青云道路平。才子风流复年少，无愁高卧不公卿。
雍陶,题大安池亭,幽岛曲池相隐映，小桥虚阁半高低。好风好月无人宿，夜夜水禽船上栖。
顾况,石上藤,空山无鸟迹，何物如人意。委曲结绳文，离披草书字。
姚合,寄贾岛,寂寞荒原下，南山只隔篱。家贫唯我并，诗好复谁知。草色无穷处，虫声少尽时。朝昏鼓不到，闲卧益相宜。
马戴,落照（一作耿湋诗）,照曜天山外，飞鸦几共过。微红拂秋汉，片白透长波。影促寒汀薄，光残古木多。金霞与云气，散漫复相和。
NA,中宗祀昊天乐章·肃和,悠哉广覆，大矣曲成。九玄著象，七曜贞明。珪璧是奠，酝酎斯盈。作乐崇德，爰畅咸英。
胡证,和张相公太原亭怀古诗,飞泉天台状，峭石蓬莱姿。潺湲与青翠，咫尺当幽奇。居然尽精道，得以书妍词。岂无他山胜，懿此清轩墀。
白居易,凶宅,长安多大宅，列在街西东。往往朱门内，房廊相对空。枭鸣松桂树，狐藏兰菊丛。苍苔黄叶地，日暮多旋风。前主为将相，得罪窜巴庸。后主为公卿，寝疾殁其中。连延四五主，殃祸继相锺。自从十年来，不利主人翁。风雨坏檐隙，蛇鼠穿墙墉。人疑不敢买，日毁土木功。嗟嗟俗人心，甚矣其愚蒙。但恐灾将至，不思祸所从。我今题此诗，欲悟迷者胸。凡为大官人，年禄多高崇。权重持难久，位高势易穷。骄者物之盈，老者数之终。四者如寇盗，日夜来相攻。假使居吉土，孰能保其躬。因小以明大，借家可喻邦。周秦宅殽函，其宅非不同。一兴八百年，一死望夷宫。寄语家与国，人凶非宅凶。
裴铏,题文翁石室,文翁石室有仪形，庠序千秋播德馨。古柏尚留今日翠，高岷犹蔼旧时青。人心未肯抛膻蚁，弟子依前学聚萤。更叹沱江无限水，争流只愿到沧溟。
白居易,出使在途所骑马死改乘肩舆将归长安偶咏…寄太原李相公,驿路崎岖泥雪寒，欲登篮舆一长叹。风光不见桃花骑，尘土空留杏叶鞍。丧乘独归殊不易，脱骖相赠岂为难。并州好马应无数，不怕旌旄试觅看。
元稹,春鸠,春鸠与百舌，音响讵同年。如何一时语，俱得春风怜。犹知化工意，当春不生蝉。免教争叫噪，沸渭桃花前。
施肩吾,观吴偃画松,君有绝艺终身宝，方寸巧心通万造。忽然写出涧底松，笔下看看一枝老。
张鷟,咏花（张文成）,风吹遍树紫，日照满地丹。若为交暂折，擎就掌中看。
白居易,对镜吟,闲看明镜坐清晨，多病姿容半老身。谁论情性乖时事，自想形骸非贵人。三殿失恩宜放弃，九宫推命合漂沦。如今所得须甘分，腰佩银龟朱两轮。
李涉,谴谪康州先寄弟渤,唯将直道信苍苍，可料无名抵宪章。阴骘却应先有谓，已交鸿雁早随阳。
李益,送归中丞使新罗册立吊祭（一作李端诗）,东望扶桑日，何年是到时。片帆通雨露，积水隔华夷。浩渺风来远，虚明鸟去迟。长波静云月，孤岛宿旌旗。别叶传秋意，回潮动客思。沧溟无旧路，何处问前期。
储光羲,同诸公秋日游昆明池思古,仆人理车骑，西出金光逵。苍苍白帝郊，我将游灵池。太阴连晦朔，雨与天根违。凄风披田原，横污益山陂。农畯尽颠沛，顾望稼穑悲。皇灵恻群甿，神政张天维。坤纪戮屏翳，元纲扶逶迤。回塘清沧流，大曜悬金晖。秋色浮浑沌，清光随涟漪。豫章尽莓苔，柳杞成枯枝。骤闻汉天子，征彼西南夷。伐棘开洪渊，秉旄训我师。震云灵鼍鼓，照水蛟龙旂。锐士千万人，猛气如熊罴。刑罚一以正，干戈自有仪。坐作河汉倾，进退楼船飞。羽发鸿雁落，桧动芙蓉披。峨峨三云宫，肃肃振旅归。恶德忽小丑，器用穷地赀。上兵贵伐谋，此道不能为。吁哉蒸人苦，始曰征伐非。穆穆轩辕朝，耀德守方陲。君臣日安闲，远近无怨思。石鲸既蹭蹬，女牛亦流离。猵獭游渚隅，葭芦生漘湄。坎埳四十里，填游今已微。江伯方翱翔，天吴亟往来。桑榆惨无色，伫立暮霏霏。老幼樵木还，宾从回鞿羁。帝梦鲜鱼索，明月当报时。
刘长卿,赠西邻卢少府,篱落能相近，渔樵偶复同。苔封三径绝，溪向数家通。犬吠寒烟里，鸦鸣夕照中。时因杖藜次，相访竹林东。
无可,送朴山人归日本,海霁晚帆开，应无乡信催。水从荒外积，人指日边回。望国乘风久，浮天绝岛来。傥因华夏使，书札转悠哉。
刘长卿,送邵州判官往南（一作皇甫冉诗）,看君发原隰，驷牡志皇皇。始罢沧江令，还随粉署郎。海沂军未息，河兖岁仍荒。征税人全少，榛芜虏近亡。新知行宋远，相望隔淮长。早晚裁书寄，银钩伫八行。
赵谦光,答户部员外贺遂涉戏赠,锦帐随情设，金炉任意熏。惟愁员外署，不应列星文。
李白,咏桂,世人种桃李，皆在金张门。攀折争捷径，及此春风暄。一朝天霜下，荣耀难久存。安知南山桂，绿叶垂芳根。清阴亦可托，何惜树君园。
刘禹锡,赠长沙讚头陀,外道邪山千万重，真言一发尽摧峰。有时明月无人夜，独向昭潭制恶龙。
常建,送楚十少府,微风吹霜气，寒影明前除。落日未能别，萧萧林木虚。愁烟闭千里，仙尉其何如。因送别鹤操，赠之双鲤鱼。鲤鱼在金盘，别鹤哀有馀。心事则如此，请君开素书。
崔峒,送陆明府之盱眙,陶令之官去，穷愁惨别魂。白烟横海戍，红叶下淮村。澹浪摇山郭，平芜到县门。政成堪吏隐，免负府公恩。
张说,岭南送使,秋雁逢春返，流人何日归。将余去国泪，洒子入乡衣。饥狖啼相聚，愁猿喘更飞。南中不可问，书此示京畿。
罗隐,大梁从事居汜水（一题作赠卢从事）,前年帝里望行尘，记得仙家第四人。泉暖旧谙龙偃息，露寒初见鹤精神。歌声上榻梁园晚，梦绕残钟汜水春。知有箧中编集在，只应从此是经纶。
白居易,题新涧亭，兼酬寄朝中亲故见赠,何处披襟风快哉，一亭临涧四门开。金章紫绶辞腰去，白石清泉就眼来。自得所宜还独乐，各行其志莫相咍。禽鱼出得池笼后，纵有人呼可更回。
白居易,感苏州旧舫,画梁朽折红窗破，独立池边尽日看。守得苏州船舫烂，此身争合不衰残。
杜甫,峡隘,闻说江陵府，云沙静眇然。白鱼如切玉，朱橘不论钱。水有远湖树，人今何处船。青山各在眼，却望峡中天。
李益,答郭黄中孤云首章见赠,孤云生西北，从风东南飘。帝乡日已远，苍梧无还飙。已矣玄凤叹，严霜集灵苕。君其勉我怀，岁暮孰不凋。
李商隐,南朝,地险悠悠天险长，金陵王气应瑶光。休夸此地分天下，只得徐妃半面妆。
颜真卿,三言拟五杂组联句,五杂组，盘上菹。往复还，头懒梳。不得已，罾里鱼。五杂组，郊外芜。往复还，枥上驹。不得已，谷中愚。五杂组，绣与锦。往复还，兴又寝。不得已，病伏枕。五杂组，酒与肉。往复还，东篱菊。不得已，醉便宿。五杂组，闤闠间。往复还，门上关。不得已，鬓毛斑。五杂组，绣纹线。往复还，春来燕。不得已，入征战。
孟简,咏欧阳行周事,有客西北逐，驱马次太原。太原有佳人，神艳照行云。座上转横波，流光注夫君。夫君意荡漾，即日相交欢。定情非一词，结念誓青山。生死不变易，中诚无间言。此为太学徒，彼属北府官。中夜欲相从，严城限军门。白日欲同居，君畏仁人闻。忽如陇头水，坐作东西分。惊离肠千结，滴泪眼双昏。本达京师回，贺期相追攀。宿约始乖阻，彼忧已缠绵。高髻若黄鹂，危鬓如玉蝉。纤手自整理，剪刀断其根。柔情托侍儿，为我遗所欢。所欢使者来，侍儿因复前。抆泪取遗寄，深诚祈为传。封来赠君子，愿言慰穷泉。使者回复命，迟迟蓄悲酸。詹生喜言旋，倒履走迎门。长跪听未毕，惊伤涕涟涟。不饮亦不食，哀心百千端。襟情一夕空，精爽旦日残。哀哉浩然气，溃散归化元。短生虽别离，长夜无阻难。双魂终会合，两剑遂蜿蜒。丈夫早通脱，巧笑安能干。防身本苦节，一去何由还。后生莫沈迷，沈迷丧其真。
徐彦伯,闺怨,征客戍金微，愁闺独掩扉。尘埃生半榻，花絮落残机。褪暖蚕初卧，巢昏燕欲归。春风日向尽，衔涕作征衣。
郑谷,送人之九江谒郡侯苗员外绅,泽国寻知己，南浮不偶游。湓城分楚塞，庐岳对江州。晓饭临孤屿，春帆入乱流。双旌相望处，月白庾公楼。
NA,方龟精为钱元懿卜词,太乙接天河，金华宝贝多。郡侯六十六，别处不经过。
黄滔,赠怀光上人,谢城还拥入，师以接人劳。过午休斋惯，离经吐论高。顶寒拳素发，珠锐走红绦。终忆泉山寺，听猿看海涛。
张祜,题灵隐寺师一上人十韵,八十空门子，深山土木骸。片衣闲自衲，单食老长斋。道性终能遣，人情少不乖。樔枸居上院，薜荔俯层阶。洗钵前临水，窥门外有柴。朗吟挥竹拂，高楫曳芒鞋。迸笋斜穿坞，飞泉下喷崖。种花忻土润，拨石虑沙埋。旧往师招隐，初临我咏怀。何当缘兴玩，更为表新牌。
张籍,寒塘曲,寒塘沉沉柳叶疏，水暗人语惊栖凫。舟中少年醉不起，持烛照水射游鱼。
张仲素,陇上行,行到黄云陇，唯闻羌戍鼙。不如山下水，犹得任东西。
韦庄,访含弘山僧不遇留题精舍,满院桐花鸟雀喧，寂寥芳草茂芊芊。吾师正遇归山日，闲客空题到寺年。池竹闭门教鹤守，琴书开箧任僧传。人间不自寻行迹，一片孤云在碧天。
鲍溶,蔡平喜遇河阳马判官宽话别,从事东军正四年，相逢且喜偃兵前。看寻狡兔翻三窟，见射妖星落九天。江上柳营回鼓角，河阳花府望神仙。秋风萧飒醉中别，白马嘶霜雁叫烟。
周墀,酬李常侍立秋日奉诏祭岳见寄,秋祠灵岳奉尊罍，风过深林古柏开。莲掌月高珪币列，金天雨露鬼神陪。质明三献虽终礼，祈寿千年别上杯。岂是琐才能祀事，洪农太守主张来。
皮日休,奉和鲁望白菊,已过重阳半月天，琅华千点照寒烟。蕊香亦似浮金靥，花样还如镂玉钱。玩影冯妃堪比艳，炼形萧史好争妍。无由擿向牙箱里，飞上方诸赠列仙。
曹唐,望九华寄池阳杜员外,戴月早辞三秀馆，迟明初识九华峰。差差玉剑寒铓利，袅袅青莲翠叶重。奇状却疑人画出，岚光如为客添浓。行春若到五溪上，此处褰帷正面逢。
杨洵美,答李昌期,三山载群仙，峨峨咸浪中。云衣剪不得，此路安可从。我生亦何事，出门如飞蓬。白日又黄昏，所悲瑶草空。虫声故乡梦，枕上禾黍风。吾道如未丧，天运何时通。
权德舆,酬蔡十二博士见寄四韵,芜城十年别，蓬转居不定。终岁白屋贫，独谣清酒圣。风尘韦带减，霜雪松心劲。何以浣相思，启元能尽性。
杜牧,留题李侍御书斋,曾话平生志，书斋几见留。道孤心易感，恩重力难酬。独立千峰晚，频来一叶秋。鸡鸣应有处，不学泪空流。
李白,送岑征君归鸣皋山,岑公相门子，雅望归安石。奕世皆夔龙，中台竟三拆。至人达机兆，高揖九州伯。奈何天地间，而作隐沦客。贵道能全真，潜辉卧幽邻。探元入窅默，观化游无垠。光武有天下，严陵为故人。虽登洛阳殿，不屈巢由身。余亦谢明主，今称偃蹇臣。登高览万古，思与广成邻。蹈海宁受赏，还山非问津。西来一摇扇，共拂元规尘。
张说,一柱观,旧说江陵观，初疑神化来。空山结云阁，绮靡随风回。奈何任一柱，斯焉容众材。奇功非长世，今馀草露台。
李贺,屏风曲,蝶栖石竹银交关，水凝绿鸭琉璃钱。团回六曲抱膏兰，将鬟镜上掷金蝉。沉香火暖茱萸烟，酒觥绾带新承欢。月风吹露屏外寒，城上乌啼楚女眠。
徐夤,府主仆射王抟生日（昭宗光化三年己未八月献）,熊罴先兆庆垂休，天地氤氲瑞气浮。李树影笼周柱史，昴星光照汉酂侯。数钟龟鹤千年算，律正乾坤八月秋。勋业定应归鼎鼐，生灵岂独化东瓯。
NA,杂曲歌辞·太和第四,塞北江南共一家，何须泪落怨黄沙。春酒半酣千日醉，庭前还有落梅花。
赵嘏,长安月夜与友人话故山（一作旧山，一作故人）,宅边秋水浸苔矶，日日持竿去不归。杨柳风多潮未落，蒹葭霜冷雁初飞。重嘶匹马吟红叶，却听疏钟忆翠微。今夜秦城满楼月，故人相见一沾衣。
方干,送何道者,何事忽来还忽去，孤云不定鹤情高。真经与术添年寿，灵药分功入鬓毛。必拟一身生羽翼，终看陆地作波涛。遍寻岩洞求仙者，即恐无人似尔曹。
无可,中秋月,蟾宜天地静，三五对阶蓂。照耀超诸夜，光芒掩众星。影寒池更澈，露冷树销青。枉值中秋半，长乖宿洞庭。
岑参,失题,帝乡北近日，泸口南连蛮。何当遇长房，缩地到京关。
戴叔伦,奉陪李大夫九日宴龙沙,邦君采菊地，近接旅人居。一命招衰疾，清光照里闾。去官惭比谢，下榻贵同徐。莫怪沙边倒，偏沾杯酌馀。
雍陶,宿石门山居,窗灯欲灭夜愁生，萤火飞来促织鸣。宿客几回眠又起，一溪秋水枕边声。
沈佺期,春雨》。《诗式,周原五稼起，云海百川归。愿此零陵燕，长随征旆飞。
白居易,寓言题僧,劫风火起烧荒宅，苦海波生荡破船。力小无因救焚溺，清凉山下且安禅。
陆龟蒙,奉和袭美酒中十咏·酒篘,山斋酝方熟，野童编近成。持来欢伯内，坐使贤人清。不待盎中满，旋供花下倾。汪汪日可挹，未羡黄金籝。
杜甫,奉送苏州李二十五长史丈之任,星坼台衡地，曾为人所怜。公侯终必复，经术昔相传。食德见从事，克家何妙年。一毛生凤穴，三尺献龙泉。赤壁浮春暮，姑苏落海边。客间头最白，惆怅此离筵。
刘禹锡,秋风引,何处秋风至，萧萧送雁群。朝来入庭树，孤客最先闻。
徐夤,蕉叶,绿绮新裁织女机，摆风摇日影离披。只应青帝行春罢，闲倚东墙卓翠旗。
杜甫,夜闻觱篥,夜闻觱篥沧江上，衰年侧耳情所向。邻舟一听多感伤，塞曲三更欻悲壮。积雪飞霜此夜寒，孤灯急管复风湍。君知天地干戈满，不见江湖行路难。
无名氏,日暮山河清,天高爽气晶，驰景忽西倾。山列千重静，河流一带明。想同金镜澈，宁让玉壶清。纤翳无由出，浮埃不复生。荣纡分汉苑，表里见秦城。逸兴终难系，抽毫仰此情。
刘禹锡,魏宫词二首,日晚长秋帘外报，望陵歌舞在明朝。添炉欲爇熏衣麝，忆得分时不忍烧。日映西陵松柏枝，下台相顾一相思。朝来乐府长歌曲，唱著君王自作词。
卢纶,至德中赠内兄刘赞,时难访亲戚，相见喜还悲。好学年空在，从戎事已迟。听琴泉落处，步履雪深时。惆怅多边信，青山共有期。
许浑,宣城崔大夫召联句，偶疾不获赴因献,心慕知音命自拘，画堂闻欲试吹竽。茂陵罢酒惭中圣，漳浦题诗怯大巫。鬐鬣几年伤在藻，羽毛终日羡栖梧。还愁旅棹空归去，枫叶荷花钓五湖。
骆宾王,于易水送人,此地别燕丹，壮士发冲冠。昔时人已没，今日水犹寒。
温庭筠,秘书刘尚书挽歌词二首,王笔活鸾凤，谢诗生芙蓉。学筵开绛帐，谈柄发洪钟。粉署见飞鵩，玉山猜卧龙。遗风丽清韵，萧散九原松。麈尾近良玉，鹤裘吹素丝。坏陵殷浩谪，春墅谢安棋。京口贵公子，襄阳诸女儿。折花兼踏月，多唱柳郎词。
皮日休,秋江晓望,万顷湖天碧，一星飞鹭白。此时放怀望，不厌为浮客。
杜甫,愁（强戏为吴体）,江草日日唤愁生，巫峡泠泠非世情。盘涡鹭浴底心性，独树花发自分明。十年戎马暗万国，异域宾客老孤城。渭水秦山得见否，人经罢病虎纵横。
郑锡,送客之江西,乘轺奉紫泥，泽国渺天涯。九派春潮满，孤帆暮雨低。草深莺断续，花落水东西。更有高唐处，知君路不迷。
白居易,自咏,随宜饮食聊充腹，取次衣裘亦暖身。未必得年非瘦薄，无妨长福是单贫。老龟岂羡牺牲饱，蟠木宁争桃李春。随分自安心自断，是非何用问闲人。
杜甫,崔评事弟许相迎不到应虑老夫见泥雨…必愆佳期走笔戏简,江阁要宾许马迎，午时起坐自天明。浮云不负青春色，细雨何孤白帝城。身过花间沾湿好，醉于马上往来轻。虚疑皓首冲泥怯，实少银鞍傍险行。
张继,登丹阳楼（一作郎士元诗）,寒皋那可望，旅客又初还。迢递高楼上，萧疏凉野间。暮晴依远水，秋兴属连山。浮客时相见，霜凋朱翠颜。
薛逢,伏闻令公疾愈对见延英，因有贺诗远封投献,吉语云云海外传，令公疾愈起朝天。皇风再扇寰区内，人镜重开日月边。光启四门通寿域，深疏万顷溉情田。陪臣自讶迷津久，愿识方舟济巨川。
皎然,汤评事衡水亭会觉禅师,山侣相逢少，清晨会水亭。雪晴松叶翠，烟暖药苗青。静对沧洲鹤，闲看古寺经。应怜叩关子，了义共心冥。
NA,郊庙歌辞·禅社首乐章·顺和,至哉含柔德，万物资以生。常顺称厚载，流谦通变盈。圣心事能察，增广陈厥诚。黄祇僾如在，泰折俟咸亨。
白居易,弄龟罗,有侄始六岁，字之为阿龟。有女生三年，其名曰罗儿。一始学笑语，一能诵歌诗。朝戏抱我足，夜眠枕我衣。汝生何其晚，我年行已衰。物情小可念，人意老多慈。酒美竟须坏，月圆终有亏。亦如恩爱缘，乃是忧恼资。举世同此累，吾安能去之。
方干,赠许牍山人,才子醉更逸，一吟倾一觞。支颐忍有得，摇笔便成章。王粲实可重，祢衡争不狂。何时应会面，梦里是潇湘。
顾况,天宝题壁,五十馀年别，伶俜道不行。却来书处在，惆怅似前生。
刘复,夕次襄邑,何处成吾道，经年远路中。客心犹向北，河水自归东。古戍飘残角，疏林振夕风。轻舟难载月，那与故人同。
黄滔,塞上,掘地破重城，烧山搜伏兵。金徽互呜咽，玉笛自凄清。使发西都耸，尘空北岳横。长河涉有路，旷野宿无程。沙雨黄莺啭，辕门青草生。马归秦苑牧，人在虏云耕。落日牛羊聚，秋风鼓角鸣。如何汉天子，青冢杳含情。
李商隐,句,兰膏爇处心犹浅，银烛烧残焰不馨。好向书生窗畔种，免教辛苦更囊萤。。遥想故园陌，桃李正酣酣。头上金雀钗，腰珮翠琅玕。芦洲客雁报春来。
陆龟蒙,谢山泉,决决春泉出洞霞，石坛封寄野人家。草堂尽日留僧坐，自向前溪摘茗芽。
萧祜,奉陪武相公西亭夜宴陆郎中（时为武元衡幕僚）,弘阁陈芳宴，佳宾此会难。交逢贵日重，醉得少时欢。舒黛凝歌思，求音足笔端。一闻清佩动，珠玉夜珊珊。
王维,纳凉,乔木万馀株，清流贯其中。前临大川口，豁达来长风。涟漪涵白沙，素鲔如游空。偃卧盘石上，翻涛沃微躬。漱流复濯足，前对钓鱼翁。贪饵凡几许，徒思莲叶东。
徐氏,题彭州阳平化,云浮翠辇届阳平，真似骖鸾到上清。风起半厓闻虎啸，雨来当面见龙行。晚寻水涧听松韵，夜上星坛看月明。长恐前身居此境，玉皇教向锦城生。
韦应物,东郊,吏舍跼终年，出郊旷清曙。杨柳散和风，青山澹吾虑。依丛适自憩，缘涧还复去。微雨霭芳原，春鸠鸣何处。乐幽心屡止，遵事迹犹遽。终罢斯结庐，慕陶真可庶。
李商隐,赴职梓潼留别畏之员外同年,佳兆联翩遇凤凰，雕文羽帐紫金床。桂花香处同高第，柿叶翻时独悼亡。乌鹊失栖长不定，鸳鸯何事自相将。京华庸蜀三千里，送到咸阳见夕阳。
张说,喜度岭,东汉兴唐历，南河复禹谋。宁知瘴疠地，生入帝皇州。雷雨苏虫蛰，春阳放学鸠。洄沿炎海畔，登降闽山陬。岭路分中夏，川源得上流。见花便独笑，看草即忘忧。自始居重译，天星已再周。乡关绝归望，亲戚不相求。弃杖枯还植，穷鳞涸更浮。道消黄鹤去，运启白驹留。江妾晨炊黍，津童夜棹舟。盛明良可遇，莫后洛城游。
许浑,酬绵州于中丞使君见寄,故人书信越褒斜，新意虽多旧约赊。皆就一麾先去国，共谋三径未还家，荆巫夜隔巴西月，鄢郢春连汉上花。半月离居犹怅望，可堪垂白各天涯。
孟浩然,白云先生王迥见访,闲归日无事，云卧昼不起。有客款柴扉，自云巢居子。居闲好芝朮，采药来城市。家在鹿门山，常游涧泽水。手持白羽扇，脚步青芒履。闻道鹤书征，临流还洗耳。
温庭筠,木兰花（即春晓曲）,家临长信往来道，乳燕双双拂烟草。油壁车轻金犊肥，流苏帐晓春鸡早。笼中娇鸟暖犹睡，帘外落花闲不扫。衰桃一树近前池，似惜容颜镜中老。
韩偓,和吴子华侍郎令狐昭化舍人叹白菊衰谢之绝次用本韵,正怜香雪披千片，忽讶残霞覆一丛。还似妖姬长年后，酒酣双脸却微红。
王季友1,皇帝移晦日为中和节,皇心不向晦，改节号中和。淑气同风景，嘉名别咏歌。湔裙移旧俗，赐尺下新科。历象千年正，酺醵四海多。花随春令发，鸿度岁阳过。天地齐休庆，欢声欲荡波。
贯休,送道士归天台,道高留不住，道去更何云。举世皆趋世，如君始爱君。径侵银地滑，瀑到石城闻。它日如相忆，金桃一为分。
唐彦谦,八月十六日夜月,断肠佳赏固难期，昨夜销魂更不疑。丹桂影空蟾有露，绿槐阴在鹊无枝。赖将吟咏聊惆怅，早是疏顽耐别离。堪恨贾生曾恸哭，不缘清景为忧时。
温庭筠,送洛南李主簿,想君秦塞外，因见楚山青。槲叶晓迷路，枳花春满庭。禄优仍侍膳，官散得专经。子敬怀愚谷，归心在翠屏。
郑綮,老僧,日照四山雪，老僧门未开。冻瓶黏柱础，宿火陷炉灰。童子病归去，鹿麑寒入来。斋钟知渐近，枝鸟下生台。
于鹄,哭刘夫子,近问南州客，云亡已数春。痛心曾受业，追服恨无亲。孀妇归乡里，书斋属四邻。不知经乱后，奠祭有何人。
高適,崔司录宅燕大理李卿,多雨殊未已，秋云更沉沉。洛阳故人初解印，山东小吏来相寻。上卿才大名不朽，早朝至尊暮求友。豁达常推海内贤，殷勤但酌尊中酒。饮醉欲言归剡溪，门前驷马光照衣。路傍观者徒唧唧，我公不以为是非。
李白,赠友人三首,兰生不当户，别是闲庭草。夙被霜露欺，红荣已先老。谬接瑶华枝，结根君王池。顾无馨香美，叨沐清风吹。馀芳若可佩，卒岁长相随。袖中赵匕首，买自徐夫人。玉匣闭霜雪，经燕复历秦。其事竟不捷，沦落归沙尘。持此愿投赠，与君同急难。荆卿一去后，壮士多摧残。长号易水上，为我扬波澜。凿井当及泉，张帆当济川。廉夫唯重义，骏马不劳鞭。人生贵相知，何必金与钱。慢世薄功业，非无胸中画。谑浪万古贤，以为儿童剧。立产如广费，匡君怀长策。但苦山北寒，谁知道南宅。岁酒上逐风，霜鬓两边白。蜀主思孔明，晋家望安石。时人列五鼎，谈笑期一掷。虎伏被胡尘，渔歌游海滨。弊裘耻妻嫂，长剑托交亲。夫子秉家义，群公难与邻。莫持西江水，空许东溟臣。他日青云去，黄金报主人。
卢象,赠程秘书,客自岐阳来，吐音若鸣凤。孤飞畏不偶，独立谁见用。忽从被褐中，召入承明宫。圣人借颜色，言事无不通。殷勤拯黎庶，感激论诸公。将相猜贾谊，图书归马融。顾余久寂寞，一岁麒麟阁。且共歌太平，勿嗟名宦薄。
元稹,陪韦尚书丈归履信宅，因赠韦氏兄弟,紫垣驺骑入华居，公子文衣护锦舆。眠阁书生复何事，也骑羸马从尚书。
齐己,寄岘山愿公三首,形影更谁亲，应怀漆道人。片言酬凿齿，半偈伏姚秦。榛莽池经烧，蒿莱寺过春。心期重西去，一共吊遗尘。相思恨相远，至理那时何。道笑忘言甚，诗嫌背俗多。青苔闲阁闭，白日断人过。独上西楼望，荆门千万坡。彼此无消息，所思江汉遥。转闻多患难，甚说远相招。老至何悲叹，生知便寂寥。终期踏松影，携手虎溪桥。
释明解,遗画工诗,握手不能别，抚膺聊自伤。痛矣时阴短，悲哉泉路长。松林惊野吹，荒隧落寒霜。言离何以赠，留心内典章。
王绩,山中别李处士,为向东溪道，人来路渐赊。山中春酒熟，何处得停家。
赵嘏,杂曲歌辞·昔昔盐·垂柳覆金堤,新年垂柳色，袅袅对空闺。不畏芳菲好，自缘离别啼。因风飘玉户，向日映金堤。驿使何时度，还将赠陇西。
白居易,池鹤八绝句·鸡赠鹤,一声警露君能薄，五德司晨我用多。不会悠悠时俗士，重君轻我意如何。
韦应物,紫阁东林居士叔缄赐松英丸捧对忻喜…所当服辄献诗代启,碧涧苍松五粒稀，侵云采去露沾衣。夜启群仙合灵药，朝思俗侣寄将归。道场斋戒今初服，人事荤膻已觉非。一望岚峰拜还使，腰间铜印与心违。
欧阳詹,出蜀门,北客今朝出蜀门，翛然领得入时魂。游人莫道归来易，三不曾闻古老言。
赵徵明,回军跛者,既老又不全，始得离边城。一枝假枯木，步步向南行。去时日一百，来时月一程。常恐道路旁，掩弃狐兔茔。所愿死乡里，到日不愿生。闻此哀怨词，念念不忍听。惜无异人术，倏忽具尔形。
王昌龄,芙蓉楼送辛渐二首,寒雨连天夜入湖，平明送客楚山孤。洛阳亲友如相问，一片冰心在玉壶。丹阳城南秋海阴，丹阳城北楚云深。高楼送客不能醉，寂寂寒江明月心。
宋之问,下桂江县黎壁,放溜觌前溆，连山分上干。江回云壁转，天小雾峰攒。吼沫跳急浪，合流环峻滩。欹离出漩划，缭绕避涡盘。舟子怯桂水，最言斯路难。吾生抱忠信，吟啸自安闲。旦别已千岁，夜愁劳万端。企予见夜月，委曲破林峦。潭旷竹烟尽，洲香橘露团。岂傲夙所好，对之与俱欢。思君罢琴酌，泣此夜漫漫。
李隆基,观拔河俗戏,壮徒恒贾勇，拔拒抵长河。欲练英雄志，须明胜负多。噪齐山岌嶪，气作水腾波。预期年岁稔，先此乐时和。
李世民,咏烛二首,焰听风来动，花开不待春。镇下千行泪，非是为思人。九龙蟠焰动，四照逐花生。即此流高殿，堪持待月明。
杜荀鹤,白发吟,一茎两茎初似丝，不妨惊度少年时。几人乱世得及此，今我满头何足悲。九转灵丹那胜酒，五音清乐未如诗。家山苍翠万馀尺，藜杖楮冠输老儿。
元稹,听庾及之弹乌夜啼引,君弹乌夜啼，我传乐府解古题。良人在狱妻在闺，官家欲赦乌报妻。乌前再拜泪如雨，乌作哀声妻暗语。后人写出乌啼引，吴调哀弦声楚楚。四五年前作拾遗，谏书不密丞相知。谪官诏下吏驱遣，身作囚拘妻在远。归来相见泪如珠，唯说闲宵长拜乌。君来到舍是乌力，妆点乌盘邀女巫。今君为我千万弹，乌啼啄啄泪澜澜。感君此曲有深意，昨日乌啼桐叶坠。当时为我赛乌人，死葬咸阳原上地。
刘兼,中春宴游,二月风光似洞天，红英翠萼簇芳筵。楚王云雨迷巫峡，江令文章媚蜀笺。歌黛入颦春袖敛，舞衣新绣晓霞鲜。酒阑香袂初分散，笑指渔翁钓暮烟。
齐己,寄武陵贯微上人二首,知泛沧浪棹未还，西峰房锁夜潺潺。春陪相府游仙洞，雪共宾寮对玉山。诗里几添新菡萏，衲痕应换旧斓斑。莫忘一句曹溪妙，堪塞孙孙骋度关。吴头东面楚西边，云接苍梧水浸天。两地别离身已老，一言相合道休传。风骚妙欲凌春草，踪迹闲思绕岳莲。不是傲他名利世，吾师本在雪山巅。
白居易,快活,可惜莺啼花落处，一壶浊酒送残春。可怜月好风凉夜，一部清商伴老身。饱食安眠消日月，闲谈冷笑接交亲。谁知将相王侯外，别有优游快活人。
司空图,率题,宦路前衔闲不记，醉乡佳境兴方浓。一林高竹长遮日，四壁寒山更闰冬。
刘长卿,游休禅师双峰寺,双扉碧峰际，遥向夕阳开。飞锡方独往，孤云何事来。寒潭映白月，秋雨上青苔。相送东郊外，羞看骢马回。
欧阳澥,咏燕上主司郑愚,翩翩双燕画堂开，送古迎今几万回。长向春秋社前后，为谁归去为谁来。
白居易,读道德经,玄元皇帝著遗文，乌角先生仰后尘。金玉满堂非己物，子孙委蜕是他人。世间尽不关吾事，天下无亲于我身。只有一身宜爱护，少教冰炭逼心神。
武元衡,古意,蜀国春与秋，岷江朝夕流。长波东接海，万里至扬州。开门面淮甸，楚俗饶欢宴。舞榭黄金梯，歌楼白云面。荡子未言归，池塘月如练。
李白,赠别舍人弟台卿之江南,去国客行远，还山秋梦长。梧桐落金井，一叶飞银床。觉罢揽明镜，鬓毛飒已霜。良图委蔓草，古貌成枯桑。欲道心下事，时人疑夜光。因为洞庭叶，飘落之潇湘。令弟经济士，谪居我何伤。潜虬隐尺水，著论谈兴亡。客遇王子乔，口传不死方。入洞过天地，登真朝玉皇。吾将抚尔背，挥手遂翱翔。。
宋之问,息夫人,可怜楚破息，肠断息夫人。仍为泉下骨，不作楚王嫔。楚王宠莫盛，息君情更亲。情亲怨生别，一朝俱杀身。
周昙,春秋战国门·冯讙,兔窟穿成主再兴，辈流狐伏敢骄矜。冯讙不是无能者，要试君心欲展能。
白居易,魏堤有怀,魏王堤下水，声似使君滩。惆怅回头听，踌蹰立马看。荡风波眼急，翻雪浪心寒。忆得瞿唐事，重吟行路难。
杨炯,广溪峡,广溪三峡首，旷望兼川陆。山路绕羊肠，江城镇鱼腹。乔林百丈偃，飞水千寻瀑。惊浪回高天，盘涡转深谷。汉氏昔云季，中原争逐鹿。天下有英雄，襄阳有龙伏。常山集军旅，永安兴版筑。池台忽已倾，邦家遽沦覆。庸才若刘禅，忠佐为心腹。设险犹可存，当无贾生哭。
韦处厚,盛山十二诗·绣衣石榻（为温侍御置）,巉巉雪中峤，磊磊标方峭。勿为枕苍山，还当础清庙。
孟浩然,寻天台山,吾友太乙子，餐霞卧赤城。欲寻华顶去，不惮恶溪名。歇马凭云宿，扬帆截海行。高高翠微里，遥见石梁横。
李绅,却到浙西,临平水竭蒹葭死，里社萧条旅馆秋。尝叹晋郊无乞籴，岂忘吴俗共分忧。野悲扬目称嗟食，林极翳桑顾所求。苛政尚存犹惕息，老人偷拜拥前舟。
鱼玄机,访赵炼师不遇,何处同仙侣，青衣独在家。暖炉留煮药，邻院为煎茶。画壁灯光暗，幡竿日影斜。殷勤重回首，墙外数枝花。
李廓,杂歌谣辞·鸡鸣曲,星稀月没上五更，胶胶角角鸡初鸣。征人牵马出门立，辞妾欲向安西行。再鸣引颈檐头下，月中角声催上马。才分地色第三鸣，旌旗红尘已出城。妇人上城乱招手，夫婿不闻遥哭声。长恨鸡鸣别时苦，不遣鸡栖近窗户。
陈陶,赠别,海国一尺绮，冰壶万缕丝。以君西攀桂，赠此金莲枝。高鸟思茂林，穷鱼乐洿池。平生握中宝，无使岁寒移。
李贺,琴曲歌辞·走马引,我有辞乡剑，玉锋堪截云。襄阳走马客，意气自生春。朝嫌剑光静，暮嫌剑花冷。能持剑向人，不解持照身。
孟郊,古别曲,山川古今路，纵横无断绝。来往天地间，人皆有离别。行衣未束带，中肠已先结。不用看镜中，自知生白发。欲陈去留意，声向言前咽。愁结填心胸，茫茫若为说。荒郊烟莽苍，旷野风凄切。处处得相随，人那不如月。
长孙佐辅,闻韦驸马使君迁拜台州,溟藩轸帝忧，见说初鸣驺。德胜祸先戢，情闲思自流。蚕殷桑柘空，廪实雀鼠稠。谏虎昔赐骏，安人将问牛。曾陪后乘光，共逐平津游。旌旆拥追赏，歌钟催献酬。音徽一寂寥，贵贱双沉浮。北郭乏中崖，东方称上头。跻山望百城，目尽增遐愁。海逼日月近，天高星汉秋。无阶异渐鸿，有志惭驯鸥。终期促孤棹，暂访天台幽。
李峤,奉和杜员外扈从教阅,杪冬严杀气，穷纪送颓光。薄狩三农隙，大阅五戎场。菜田初起烧，兰野正开防。夹岸虹旗转，分朋兽罟张。燕弧带晓月，吴剑动秋霜。原启前禽路，山萦后骑行。云区坠日羽，星苑毙天狼。礼振军容肃，威宣武节扬。神心体殷祝，灵兆叶姬祥。幸陪仙驾末，欣采翰林芳。
王维,新晴野望,新晴原野旷，极目无氛垢。郭门临渡头，村树连谿口。白水明田外，碧峰出山后。农月无闲人，倾家事南亩。
欧阳詹,送张骠骑邠宁行营,宝马雕弓金仆姑，龙骧虎视出皇都。扬鞭莫怪轻胡虏，曾在渔阳敌万夫。
钱起,送少微师西行（一作送僧自吴游蜀）,随缘忽西去，何日返东林。世路宁嗟别，空门久息心。人烟一饭少，山雪独行深。天外猿啼处，谁闻清梵音。
高適,同群公题中山寺,平原十里外，稍稍云岩深。遂及清净所，都无人世心。名僧既礼谒，高阁复登临。石壁倚松径，山田多栗林。超遥尽巘崿，逼侧仍岖嶔。吾欲休世事，于焉聊自任。
李白,送友人入蜀,见说蚕丛路，崎岖不易行。山从人面起，云傍马头生。芳树笼秦栈，春流绕蜀城。升沉应已定，不必问君平。
方干,旅次洋州寓居郝氏林亭,举目纵然非我有，思量似在故山时。鹤盘远势投孤屿，蝉曳残声过别枝。凉月照窗欹枕倦，澄泉绕石泛觞迟。青云未得平行去，梦到江南身旅羁。
罗隐,故都,江南江北两风流，一作迷津一拜侯。至竟不如隋炀帝，破家犹得到扬州。
白居易,长相思,九月西风兴，月冷露华凝。思君秋夜长，一夜魂九升。二月东风来，草拆花心开。思君春日迟，一日肠九回。妾住洛桥北，君住洛桥南。十五即相识，今年二十三。有如女萝草，生在松之侧。蔓短枝苦高，萦回上不得。人言人有愿，愿至天必成。愿作远方兽，步步比肩行。愿作深山木，枝枝连理生。
罗隐,隋堤柳,夹路依依千里遥，路人回首认隋朝。春风未借宣华意，犹费工夫长绿条。
雍陶,秋怀,古槐烟薄晚鸦愁，独向黄昏立御沟。南国望中生远思，一行新雁去汀洲。
韩偓,褭娜（丁卯年作）,褭娜腰肢澹薄妆，六朝宫样窄衣裳。著词暂见樱桃破，飞醆遥闻豆蔻香。春恼情怀身觉瘦，酒添颜色粉生光。此时不敢分明道，风月应知暗断肠。
武元衡,秋日经潼关感寓,昔年曾逐汉征东，三授兵符百战中。力保山河嗟下世，秋风牢落故营空。
司空图,休休亭,且喜安能保，那堪病更忧。可怜藜杖者，真个种瓜侯。
李群玉,别狄佩（梁公玄孙，旅于南国）,翠竹不着花，凤雏长忍饥。未开凡霄翮，空把碧梧枝。圣人奏云韶，祥凤一来仪。文章耀白日，众鸟莫敢窥。郁抑不自言，凡鸟何由知。当看九千仞，飞出太平时。
李端,秋日旅舍别司空文明,凉风飒穷巷，秋思满高云。吏隐俱不就，此心仍别君。素怀宗淡泊，羁旅念功勋。转忆西林寺，江声月下闻。
李適,奉和送金城公主适西蕃应制,绛河从远聘，青海赴和亲。月作临边晓，花为度陇春。主歌悲顾鹤，帝策重安人。独有琼箫去，悠悠思锦轮。
张九龄,将至岳阳有怀赵二,湘岸多深林，青冥昼结阴。独无谢客赏，况复贾生心。草色虽云发，天光或未临。江潭非所遇，为尔白头吟。
NA,郊庙歌辞·蜡百神乐章·舒和,经纬两仪文化洽，削平方域武功成。瑶弦自乐乾坤泰，玉戚长欢区宇宁。
耿湋,入塞曲,将军带十围，重锦制戎衣。猿臂销弓力，虬须长剑威。首登平乐宴，新破大宛归。楼上诛姬笑，门前问客稀。暮烽玄兔急，秋草紫骝肥。未奉君王诏，高槐昼掩扉。
郑谷,荔枝树,二京曾见画图中，数本芳菲色不同。孤棹今来巴徼外，一枝烟雨思无穷。夜郎城近含香瘴，杜宇巢低起暝风。肠断渝泸霜霰薄，不教叶似灞陵红。
崔涂,琴曲歌辞·幽兰,幽植众能知，贞芳只暗持。自无君子佩，未是国香衰。白露沾长早，青春每到迟。不知当路草，芳馥欲何为。
曹邺,吴宫宴,吴宫城阙高，龙凤遥相倚。四面铿鼓钟，中央列罗绮。春风时一来，兰麝闻数里。三度明月落，青娥醉不起。江头铁剑鸣，玉座成荒垒。适来歌舞处，未知身是鬼。
陆龟蒙,奉酬袭美早春病中书事,只贪诗调苦，不计病容生。我亦休文瘦，君能叔宝清。药须勤一服，春莫累多情。欲入毗耶问，无人敌净名。
皇甫冉,同张侍御咏兴宁寺经藏院海石榴花,嫩叶生初茂，残花少更鲜。结根龙藏侧，故欲并青莲。
白居易,感逝寄远,昨日闻甲死，今朝闻乙死。知识三分中，二分化为鬼。逝者不复见，悲哉长已矣。存者今如何，去我皆万里。平生知心者，屈指能有几。通果澧凤州，眇然四君子。相思俱老大，浮世如流水。应叹旧交游，凋零日如此。何当一杯酒，开眼笑相视。
张祜,集灵台二首（后篇一作杜甫诗）,日光斜照集灵台，红树花迎晓露开。昨夜上皇新授箓，太真含笑入帘来。虢国夫人承主恩，平明骑马入宫门。却嫌脂粉污颜色，淡扫蛾眉朝至尊。
白居易,房家夜宴喜雪，戏赠主人,风头向夜利如刀，赖此温炉软锦袍。桑落气薰珠翠暖，柘枝声引管弦高。酒钩送醆推莲子，烛泪粘盘垒蒲萄。不醉遣侬争散得，门前雪片似鹅毛。
王勃,圣泉宴,披襟乘石磴，列籍俯春泉。兰气熏山酌，松声韵野弦。影飘垂叶外，香度落花前。兴洽林塘晚，重岩起夕烟。
NA,郊庙歌辞·昭德皇后庙乐章·坤元,於穆先后，丽圣称崇。母临万宇，道被六宫。昌时协庆，理内成功。殷荐明德，传芳国风。
马戴,鹳雀楼晴望,尧女楼西望，人怀太古时。海波通禹凿，山木闭虞祠。鸟道残虹挂，龙潭返照移。行云如可驭，万里赴心期。
秦系,宿云门上方,禅室遥看峰顶头，白云东去水长流。松间倘许幽人住，不更将钱买沃州。
李亨,赐梨李泌与诸王联句,先生年几许，颜色似童儿。夜抱九仙骨，朝披一品衣。不食千钟粟，唯餐两颗梨。天生此间气，助我化无为。
杜甫,一室,一室他乡远，空林暮景悬。正愁闻塞笛，独立见江船。巴蜀来多病，荆蛮去几年。应同王粲宅，留井岘山前。
NA,郊庙歌辞·祭方丘乐章·雍和,柔而能方，直而能敬。载厚以德，大亨以正。有涤斯牷，有馨斯盛。介兹景福，祚我休庆。
李峤,人日侍宴大明宫恩赐彩缕人胜应制,凤城景色已含韶，人日风光倍觉饶。桂吐半轮迎此夜，蓂开七叶应今朝。鱼猜水冻行犹涩，莺喜春熙弄欲娇。愧奉登高摇彩翰，欣逢御气上丹霄。
李端,送王副使还并州,并州近胡地，此去事风沙。铁马垂金络，貂裘犯雪花。曾持两郡印，多比五侯家。继世新恩厚，从军旧国赊。戍烟千里直，边雁一行斜。想到清油幕，长谋出左车。
李白,答裴侍御先行至石头驿以书见招，期月满泛洞庭,君至石头驿，寄书黄鹤楼。开缄识远意，速此南行舟。风水无定准，湍波或滞留。忆昨新月生，西檐若琼钩。今来何所似，破镜悬清秋。恨不三五明，平湖泛澄流。此欢竟莫遂，狂杀王子猷。巴陵定遥远，持赠解人忧。
元稹,晨起送使，病不行，因过王十一馆居二首,自笑今朝误夙兴，逢他御史疟相仍。过君未起房门掩，深映寒窗一盏灯。密宇深房小火炉，饭香鱼熟近中厨。野人爱静仍耽寝，自问黄昏肯去无。
李颀,望鸣皋山白云寄洛阳卢主簿,饮马伊水中，白云鸣皋上。氛氲山绝顶，行子时一望。照日龙虎姿，攒空冰雪状。嵡嵸殊未已，崚嶒忽相向。皎皎横绿林，霏霏澹青嶂。远映村更失，孤高鹤来傍。胜气欣有逢，仙游且难访。故人吏京剧，每事多闲放。室画峨眉峰，心格洞庭浪。惜哉清兴里，不见予所尚。
吴融,赋雪,一夜阴风度，平明颢气交。未知融结判，唯见混茫包。路莫藏行迹，林难出树梢。气应封兽穴，险必堕禽巢。影密灯回照，声繁竹送敲。玩宜苏让点，餐称蜜匀抄。结冻防鱼跃，黏沙费马跑。炉寒资爇荻，屋暖赖编茅。远不分山叠，低宜失地坳。阑干高百尺，新霁若为抛。
卢纶,送尹枢令狐楚及第后归觐,佳人比香草，君子即芳兰。宝器金罍重，清音玉珮寒。贡文齐受宠，献礼两承欢。鞍马并汾地，争迎陆与潘。
李益,宫怨,露湿晴花春殿香，月明歌吹在昭阳。似将海水添宫漏，共滴长门一夜长。
李憕,奉和圣制从蓬莱向兴庆阁道中留春雨中春望之作应制,别馆春还淑气催，三宫路转凤凰台。云飞北阙轻阴散，雨歇南山积翠来。御柳遥随天仗发，林花不待晓风开。已知圣泽深无限，更喜年芳入睿才。
姚合,送朱庆馀越州归觐,乡书落姓名，太守拜亲荣。访我波涛郡，还家雾雨城。海山窗外近，镜水世间清。何计随君去，邻墙过此生。
姚合,春日早朝寄刘起居,九衢寒雾敛，双阙曙光分。彩仗迎春日，香烟接瑞雪。珮声清漏间，天语侍臣闻。莫笑冯唐老，还来谒圣君。
卢照邻,刘生,刘生气不平，抱剑欲专征。报恩为豪侠，死难在横行。翠羽装刀鞘，黄金饰马铃。但令一顾重，不吝百身轻。
白居易,病中诗十五首·病中五绝句,世间生老病相随，此事心中久自知。今日行年将七十，犹须惭愧病来迟。方寸成灰鬓作丝，假如强健亦何为。家无忧累身无事，正是安闲好病时。李君墓上松应拱，元相池头竹尽枯。多幸乐天今始病，不知合要苦治无。目昏思寝即安眠，足软妨行便坐禅。身作医王心是药，不劳和扁到门前。交亲不要苦相忧，亦拟时时强出游。但有心情何用脚，陆乘肩舆水乘舟。
鱼玄机,江陵愁望寄子安,枫叶千枝复万枝，江桥掩映暮帆迟。忆君心似西江水，日夜东流无歇时。
刘禹锡,忆乐天,寻常相见意殷勤，别后相思梦更频。每遇登临好风景，羡他天性少情人。
韦应物,答王卿送别,去马嘶春草，归人立夕阳。元知数日别，要使两情伤。
胡曾,咏史诗·长安,关东新破项王归，赤帜悠扬日月旗。从此汉家无敌国，争教彭越受诛夷。
薛涛,池上双鸟,双栖绿池上，朝暮共飞还。更忆将雏日，同心莲叶间。
张籍,送蛮客,借问炎州客，天南几日行。江连恶谿路，山绕夜郎城。柳叶瘴云湿，桂丛蛮鸟声。知君却回日，记得海花名。
郑谷,赠文士王雄,知己竟何人，哀君尚苦辛。图书长在手，文学老于身。公道天难废，贞姿世任嗔。小斋松菊静，愿卜子为邻。
沈佺期,奉和立春游苑迎春,东郊暂转迎春仗，上苑初飞行庆杯。风射蛟冰千片断，气冲鱼钥九关开。林中觅草才生蕙，殿里争花并是梅。歌吹衔恩归路晚，栖乌半下凤城来。
郑谷,次韵和礼部卢侍郎江上秋夕寓怀,卢郎到处觉风生，蜀郡留连亚相情。乱后江山悲庾信，夜来烟月属袁宏。梦归兰省寒星动，吟向莎洲宿鹭惊。未脱白衣头半白，叨陪属和倍为荣。
刘驾,有感,弓剑不自行，难引河湟思。将军半夜饮，十里闻歌吹。高门几世宅，舞袖仍新赐。谁遣一书来，灯前问边事。
韩偓,重游曲江,鞭梢乱拂暗伤情，踪迹难寻露草青。犹是玉轮曾辗处，一泓秋水涨浮萍。
白居易,城东闲行，因题尉迟司业水阁,闲绕洛阳城，无人知姓名。病乘篮舆出，老著茜衫行。处处花相引，时时酒一倾。借君溪阁上，醉咏两三声。
NA,杂曲歌辞·盖罗缝,秦时明月汉时关，万里征人尚未还。但愿龙庭神将在，不教胡马渡阴山。音书杜绝白狼西，桃李无颜黄鸟啼。寒鸟春深归去尽，出门肠断草萋萋。
裴光庭,奉和御制左丞相说右丞相璟太子少傅乾曜同日上官…赐诗,乐贤闻往诰，褒德偶兹辰。端揆升元老，师谋择累仁。紫庭崇让毕，粉署礼容陈。既荷恩荣旧，俱承宠命新。天文悬瑞色，圣酒泛华茵。杂遝喧箫鼓，欢娱洽搢绅。掖垣招近侍，虚薄厕清尘。共保坚贞节，常期雨露均。
权龙褒,岭南归后献诗,龙褒有何罪，天恩放岭南。敕知无罪过，追来与将军。
权德舆,拜昭陵出城与张秘监阁老同里临行别…归寻辱清辞辄酬之,仲月当南吕，晨装拜穀林。逢君在东观，不得话离襟。策马缘云路，开缄扣玉音。还期才浃日，里社酒同斟。
李频,秋宿慈恩寺遂上人院（一作送宋震先辈赴青州）,满阁终南色，清宵独倚栏。风高斜汉动，叶下曲江寒。帝里求名老，空门见性难。吾师无一事，不似在长安。
裴度,傍水闲行,闲馀何处觉身轻，暂脱朝衣傍水行。鸥鸟亦知人意静，故来相近不相惊。
李治,七夕宴悬圃二首,羽盖飞天汉，凤驾越层峦。俱叹三秋阻，共叙一宵欢。璜亏夜月落，靥碎晓星残。谁能重操杼，纤手濯清澜。霓裳转云路，凤驾俨天潢。亏星凋夜靥，残月落朝璜。促欢今夕促，长离别后长。轻梭聊驻织，掩泪独悲伤。
李商隐,僧院牡丹,薄叶风才倚，枝轻雾不胜。开先如避客，色浅为依僧。粉壁正荡水，缃帏初卷灯。倾城惟待笑，要裂几多缯。
徐月英,叙怀,为失三从泣泪频，此身何用处人伦。虽然日逐笙歌乐，长羡荆钗与布裙。
卢纶,送黎兵曹往陕府结亲（所昏即君从母女弟）,郎马两如龙，春朝上路逢。鸳鸯初集水，薜荔欲依松。步帐歌声转，妆台烛影重。何言在阴者，得是戴侯宗。
李峤,布,御绩创羲黄，缁冠表素王。瀑飞临碧海，火浣擅炎方。孙被登三相，刘衣阐四方。伫因舂斗粟，来晓棣华芳。
罗邺,费拾遗书堂,满袖归来天桂香，紫泥重降旧书堂。自怜苇带同巢许，不驾蒲轮佐禹汤。怪石尽含千古秀，奇花多吐四时芳。何人更肯追高躅，唯有樵童戏藓床。
牛希济,酒泉子,枕转簟凉，清晓远钟残梦。月光斜，帘影动，旧炉香。梦中说尽相思事，纤手匀双泪。去年书，今日意，断人肠。
杜甫,刈稻了咏怀,稻获空云水，川平对石门。寒风疏落木，旭日散鸡豚。野哭初闻战，樵歌稍出村。无家问消息，作客信乾坤。
恒超,辞郡守李公恩命,虚著褐衣老，浮杯道不成。誓传经论死，不染利名生。厌树遮山色，怜窗向月明。他时随范蠡，一棹五湖清。
刘叉,代牛言,渴饮颍水流，饿喘吴门月。黄金如可种，我力终不竭。
裴说,汉南邮亭,高阁水风清，开门日送迎。帆张独鸟起，乐奏大鱼惊。骤雨拖山过，微风拂面生。闲吟虽得句，留此谢多情。
郑谷,巴賨旅寓寄朝中从叔,惊秋思浩然，信美向巴天。独倚临江树，初闻落日蝉。哀荣悲往事，漂泊念多年。未便甘休去，吾宗尽见怜。
NA,郊庙歌辞·释奠文宣王乐章·肃和,粤惟上圣，有纵自天。傍周万物，俯应千年。旧章允著，嘉贽孔虔。王化兹首，儒风是宣。
顾况,朝上清歌,洁眼朝上清，绿景开紫霞。皇皇紫微君，左右皆灵娥。曼声流睇，和清歌些；至阳无谖，其乐多些；旌盖飒沓，箫鼓和些；金凤玉麟，郁骈罗些；反风名香，香气遐些；琼田瑶草，寿无涯些；君著玉衣，升玉车些；欲降琼宫，玉女家些；其桃千年，始著花些。萧寥天清而灭云，目琼琼兮情感。珮随香兮夜闻，肃肃兮愔愔。启天和兮洞灵心，和为丹兮云为马。君乘之觞于瑶池之上兮，三光罗列而在下。
岑参,送绵州李司马秩满归京，因呈李兵部,久客厌江月，罢官思早归。眼看春光老，羞见梨花飞。剑北山居小，巴南音信稀。因君报兵部，愁泪日沾衣。
耿湋,赠隐公（一作赠隐上人）,世间无近远，定里遍曾过。东海经长在，南朝寺最多。暮年聊化俗，初地即摧魔。今日忘尘虑，看心义若何。
卢照邻,中和乐九章·歌公卿第八,蹇蹇三事，师师百僚。群龙在职，振鹭盈朝。丰金辉首，珮玉鸣腰。青蒲翼翼，丹地翘翘。歌云佐汉，捧日匡尧。天工人代，邈邈昭昭。
薛莹,中秋月,三十六旬盈复缺，百年堪喜又堪伤。劝君莫惜登楼望，云放婵娟不久长。
郑谷,深居,吾道有谁同，深居自固穷。殷勤谢绿树，朝夕惠清风。书满闲窗下，琴横野艇中。年来头更白，雅称钓鱼翁。
郑谷,次韵和王驾校书结绶见寄之什,直应归谏署，方肯别山村。勤苦常同业，孤单共感恩。醉披仙鹤氅，吟扣野僧门。梦见君高趣，天凉自灌园。
白居易,从陕至东京,从陕至东京，山低路渐平。风光四百里，车马十三程。花共垂鞭看，杯多并辔倾。笙歌与谈笑，随分自将行。
崔仲容,赠歌姬,水剪双眸雾剪衣，当筵一曲媚春辉。潇湘夜瑟怨犹在，巫峡晓云愁不稀。皓齿乍分寒玉细，黛眉轻蹙远山微。渭城朝雨休重唱，满眼阳关客未归。
崔国辅,渭水西别李仑,陇右长亭堠，山阴古塞秋。不知呜咽水，何事向西流。
褚亮,雩祀乐章·肃和,朱鸟开辰，苍龙启映。大帝昭飨，群生展敬。礼备怀柔，功宣舞咏。旬液应序，年祥叶庆。
杜荀鹤,赠元上人,多少僧中僧行高，偈成流落遍僧抄。经窗月静滩声到，石径人稀藓色交。垂露竹粘蝉落壳，窣云松载鹤栖巢。煮茶童子闲胜我，犹得依时把磬敲。
方干,山中言事,欹枕亦吟行亦醉，卧吟行醉更何营。贫来犹有故琴在，老去不过新发生。山鸟踏枝红果落，家童引钓白鱼惊。潜夫自有孤云侣，可要王侯知姓名。
贯休,上冯使君五首,撑船碧江上，春日何迟迟。汀花最深处，拾得鸳鸯儿。渔父无忧苦，水仙亦何别。眠在绿苇边，不知钓筒发。樵叟无忧苦，地仙亦何别。茆屋岸花中，弄孙头似雪。扣舷得新诗，茶煮桃花水。n5々数片帆，去去殊未已。仁政无不及，乳獭将子行。谁家苦竹林，中有读书声。
李涉,题武关,来往悲欢万里心，多从此路计浮沉。皆缘不得空门要，舜葬苍梧直到今。
胡曾,咏史诗·濮水,青春行役思悠悠，一曲汀蒲濮水流。正见涂中龟曳尾，令人特地感庄周。
耿湋,和王怀州观西营秋射（得寒字）,谢公亲校武，草碧露漫漫。落叶停高驾，空林满从官。迎筹皆叠鼓，挥箭或移竿。名借三军勇，功推百中难。主皮山郡晚，饮算柳营寒。明日开铃阁，新诗双玉盘。
白居易,城盐州－美圣谟而诮边将也（贞元壬申岁，特诏城之）,城盐州，城盐州，城在五原原上头。蕃东节度钵阐布，忽见新城当要路。金鸟飞传赞普闻，建牙传箭集群臣。君臣赪面有忧色，皆言勿谓唐无人。自筑盐州十馀载，左衽毡裘不犯塞。昼牧牛羊夜捉生，长去新城百里外。诸边急警劳戍人，唯此一道无烟尘。灵夏潜安谁复辨，秦原暗通何处见。鄜州驿路好马来，长安药肆黄蓍贱。城盐州，盐州未城天子忧。德宗按图自定计，非关将略与庙谋。吾闻高宗中宗世，北虏猖狂最难制。韩公创筑受降城，三城鼎峙屯汉兵。东西亘绝数千里，耳冷不闻胡马声。如今边将非无策，心笑韩公筑城壁。相看养寇为身谋，各握强兵固恩泽。愿分今日边将恩，褒赠韩公封子孙。谁能将此盐州曲，翻作歌词闻至尊。
罗隐,萤,空庭夜未央，点点度西墙。抱影何微细，乘时忽发扬。不思因腐草，便拟倚孤光。若道能通照，车公业肯长。
卢仝,忆金鹅山沈山人二首,君家山头松树风，适来入我竹林里。一片新茶破鼻香，请君速来助我喜。莫合九转大还丹，莫读三十六部大洞经。闲来共我说真意，齿下领取真长生。不须服药求神仙，神仙意智或偶然。自古圣贤放入土，淮南鸡犬驱上天。白日上升应不恶，药成且辄一丸药。暂时上天少问天，蛇头蝎尾谁安著。君爱炼药药欲成，我爱炼骨骨已清。试自比校得仙者，也应合得天上行。天门九重高崔嵬，清空凿出黄金堆。夜叉守门昼不启，夜半醮祭夜半开。夜叉喜欢动关锁，锁声zh地生风雷。地上禽兽重血食，性命血化飞黄埃。太上道君莲花台，九门隔阔安在哉。呜呼沈君大药成，兼须巧会鬼物情，无求长生丧厥生。
郎士元,琴曲歌辞·湘夫人,娥眉对湘水，遥哭苍梧间。万乘既已殁，孤舟谁忍还。至今楚山上，犹有泪痕斑。南有涔阳路，渺渺多新愁。昔神降回时，风波江上秋。彩云忽无处，碧水空安流。
李质,宿日观东房诗,曾入桃溪路，仙源信少双。洞霞飘素练，藓壁画阴窗。古木愁撑月，危峰欲堕江。自吟空向寂，谁共倒秋缸。
白居易,宴后题府中水堂赠卢尹中丞（昔予为尹日创造之）,水斋岁久渐荒芜，自愧甘棠无一株。新酒客来方宴饮，旧堂主在重欢娱。莫言杨柳枝空老，直致樱桃树已枯。从我到君十一尹，相看自置府来无。
高骈,赴西川途经虢县作,亚夫重过柳营门，路指岷峨隔暮云。红额少年遮道拜，殷勤认得旧将军。
吴融,败帘六韵,有客编来久，弥年断不收。不堪风作候，岂复燕为雠。尽见三重阁，难迷百尺楼。伴灯微掩梦，兼扇劣遮羞。零落亡珠缀，殷勤谢玉钩。凉宵何必卷，月自入轩流。
罗邺,黄河晓渡,大河平野正穷秋，羸马羸僮古渡头。昨夜莲花峰下月，隔帘相伴到明愁。
陆龟蒙,乐府杂咏六首·花成子,春风等君意，亦解欺桃李。写得去时真，归来不相似。
国邵南,梦崔嘏妻诗,莫以真留妾，从他理管弦。容华难久驻，知得几多年。
白居易,题赠平泉韦征君拾遗,箕颍千年后，唯君得古风。位留丹陛上，身入白云中。躁静心相背，高低迹不同。笼鸡与梁燕，不信有冥鸿。
刘禹锡,杂歌谣辞·步虚词,阿母种桃云海际，花落子成二千岁。海风吹折最繁枝，跪捧琼盘献天帝。华表千年鹤一归，凝丹为顶雪为衣。星星仙语人听尽，却向五云翻翅飞。
白居易,登龙尾道南望，忆庐山旧隐,龙尾道边来一望，香炉峰下去无因。青山举眼三千里，白发平头五十人。自笑形骸纡组绶，将何言语掌丝纶。君恩壮健犹难报，况被年年老逼身。
韩翃,送齐明府赴东阳,绿丝帆繂桂为樯，过尽淮山楚水长。万里移家背春谷，一官行府向东阳。风流好爱杯中物，豪荡仍欺陌上郎。别后心期如在眼，猿声烟色树苍苍。
皎然,戏作,乞我百万金，封我异姓王。不如独悟时，大笑放清狂。
李嘉祐,送兖州杜别驾之任,停车邀别乘，促轸奏胡笳。若见楚山暮，因愁浙水赊。河堤经浅草，村径历繁花。更有堪悲处，梁城春日斜。
皮日休,正乐府十篇·贪官怨,国家省闼吏，赏之皆与位。素来不知书，岂能精吏理。大者或宰邑，小者皆尉史。愚者若混沌，毒者如雄虺。伤哉尧舜民，肉袒受鞭箠。吾闻古圣王，天下无遗士。朝廷及下邑，治者皆仁义。国家选贤良，定制兼拘忌。所以用此徒，令之充禄仕。何不广取人，何不广历试。下位既贤哉，上位何如矣。胥徒赏以财，俊造悉为吏。天下若不平，吾当甘弃市。
刘氏亡妇,题明月堂二首,蝉鬓惊秋华发新，可怜红隙尽埃尘。西山一梦何年觉，明月堂前不见人。玉钩风急响丁东，回首西山似梦中。明月堂前人不到，庭前一夜老秋风。
皮日休,奉酬鲁望夏日四声四首·平入声,先生何违时，一室习寂历。松声将飘堂，岳色欲压席。弹琴奔玄云，劚药折白石。如教题君诗，若得札玉册。
齐己,惊秋,晓窗惊觉向秋风，万里心凝淡荡中。池影碎翻红菡萏，井声干落绿梧桐。破除闲事浑归道，销耗劳生旋逐空。妖杀九原狐兔意，岂知丘陇是英雄。
张安石,苦别,向前不信别离苦，而今自到别离处。两行粉泪红阑干，一朵芙蕖带残露。
李翱,拜禹歌,惟天地之无穷兮，哀生人之常勤。往者吾弗及兮，来者吾弗闻。已而，已而。
王元,哭李韶,韶也命何奇，生前与世违。贫栖古梵刹，终著旧麻衣。雅句僧抄遍，孤坟客吊稀。故园今孰在，应见梦中归。
卢僎,奉和李令扈从温泉宫赐游骊山韦侍郎别业,风后轩皇佐，云峰谢客居。承恩来翠岭，缔赏出丹除。飞盖松溪寂，清笳玉洞虚。窥岩详雾豹，过水略泉鱼。乡入无何有，时还上古初。伊皋羞过狭，魏丙服粗疏。白雪缘情降，青霞落卷舒。多惭郎署在，辄继国风馀。
孟郊,长安羁旅,听乐别离中，声声入幽肠。晓泪滴楚瑟，夜魄绕吴乡。几回羁旅情，梦觉残烛光。
温庭筠,宿松门寺,白石青崖世界分，卷帘孤坐对氛氲。林间禅室春深雪，潭上龙堂夜半云。落月苍凉登阁在，晓钟摇荡隔江闻。西山旧是经行地，愿漱寒瓶逐领军。
陈子昂,送魏兵曹使巂州得登字,阳山淫雾雨，之子慎攀登。羌笮多珍宝，人言有爱憎。欲酬明主惠，当尽使臣能。勿以王阳道，迢递畏崚嶒。
钱起,题延州圣僧穴,定力无涯不可称，未知何代坐禅僧。默默山门宵闭月，荧荧石壁昼然灯。四时树长书经叶，万岁岩悬拄杖藤。昔日舍身缘救鸽，今时出见有飞鹰。
陆龟蒙,古别离,仙人左手把长箭，欲射日乌乌不栖。何事离情畏明发，一心唯恨汝南鸡。
杜甫,又于韦处乞大邑瓷碗,大邑烧瓷轻且坚，扣如哀玉锦城传。君家白碗胜霜雪，急送茅斋也可怜。
黄损,鹧鸪》，见《古今诗话,机关才运动，胜败便相随。忽遇南迁客，若为西入心。往来三岛近，活计一囊空。三通明主诏，一片白云心。扫地待明月，踏花迎野僧。水谙彭泽阔，山忆武陵深。金镫冷光风宛转，锦袍红润雨霏微。高齐日月方为道，动合乾坤始是心。傍水野禽通体白，饤盘山果半边红。而今世上多离别，莫向相思树下啼。
李白,鲁郡尧祠送张十四游河北,猛虎伏尺草，虽藏难蔽身。有如张公子，肮脏在风尘。岂无横腰剑，屈彼淮阴人。击筑向北燕，燕歌易水滨。归来泰山上，当与尔为邻。
白居易,羸骏,骅骝失其主，羸饿无人牧。向风嘶一声，莽苍黄河曲。蹋冰水畔立，卧雪冢间宿。岁暮田野空，寒草不满腹。岂无市骏者，尽是凡人目。相马失于瘦，遂遗千里足。村中何扰扰，有吏征刍粟。输彼军厩中，化作驽骀肉。
曹唐,病马五首呈郑校书章三吴十五先辈,騄耳何年别渥洼，病来颜色半泥沙。四啼不凿金砧裂，双眼慵开玉箸斜。堕月兔毛干觳觫，失云龙骨瘦牙槎。平原好放无人放，嘶向秋风苜蓿花。陇上沙葱叶正齐，腾黄犹自跼羸啼。尾蟠夜雨红丝脆，头捽秋风白练低。力惫未思金络脑，影寒空望锦障泥。阶前莫怪垂双泪，不遇孙阳不敢嘶。不剪焦毛鬣半翻，何人别是古龙孙。霜侵病骨无骄气，土蚀骢花见卧痕。未喷断云归汉苑，曾追轻练过吴门。一朝千里心犹在，争肯潜忘秣饲恩。空被秋风吹病毛，无因濯浪刷洪涛。卧来总怪龙蹄跙，瘦尽谁惊虎口高。追电有心犹款段，逢人相骨强嘶号。欲将鬐鬣重裁剪，乞借新成利铰刀。病久无人著意看，玉华衫色欲凋残。饮惊白露泉花冷，吃怕清秋豆叶寒。长襜敢辞红锦重，旧缰宁畏紫丝蟠。王良若许相抬策，千里追风也不难。
姚鹄,送程秀才下第归蜀,莺迁与鶂退，十载泣岐分。蜀道重来老，巴猿此去闻。晓程侵岭雪，远栈入谿云。莫滞趋庭恋，荣亲只待君。
王建,白纻歌二首,天河漫漫北斗璨，宫中乌啼知夜半。新缝白纻舞衣成，来迟邀得吴王迎。低鬟转面掩双袖。玉钗浮动秋风生。酒多夜长夜未晓，月明灯光两相照。后庭歌声更窈窕。馆娃宫中春日暮，荔枝木瓜花满树。城头乌栖休击鼓，青娥弹瑟白纻舞。夜天曈曈不见星，宫中火照西江明。美人醉起无次第，堕钗遗珮满中庭。此时但愿可君意，回昼为宵亦不寐。年年奉君君莫弃。
耿湋,杂曲歌辞·凉州词,国使翩翩随旆旌，陇西岐路足荒城。毡裘牧马胡雏小，日暮蕃歌三两声。
黄滔,寄边上从事,斜日下孤城，长吟出点兵。羽书和客卷，边思杂诗情。朔雪定鸿翼，西风严角声。吟馀多独坐，沙月对楼生。
钱起,晚次宿预馆,乡心不可问，秋气又相逢。飘泊方千里，离悲复几重。回云随去雁，寒露滴鸣蛩。延颈遥天末，如闻故国钟。
蔡允恭,奉和出颍至淮应令,久倦川涂曲，忽此望淮圻。波长泛淼淼，眺迥情依依。稍觉金乌转，渐见锦帆稀。欲知仁化洽，讴歌满路归。
张夫人,古意,辘轳晓转素丝绠，桐声夜落苍苔砖。涓涓吹溜若时雨，濯濯佳蔬非用天。丈夫不解此中意，抱瓮当时徒自贤。
曹邺,甲第,游人未入门，花影出门前。将军来此住，十里无荒田。
刘耕,和主司王起（一作和主司酬周侍郎）,孔门频建铸颜功，紫绶青衿感激同。一篑勤劳成太华，三年恩德仰维嵩。杨随前辈穿皆中，桂许平人折欲空。惭和周郎应见顾，感知大造竟无穷。
李山甫,沧浪峡,走毂飞蹄过此傍，几人留意问沧浪。烟波莫笑趋名客，为爱朝宗日夜忙。
武元衡,慈恩寺起上人院,禅堂支许同，清论道源穷。起灭秋云尽，虚无夕霭空。池澄山倒影，林动叶翻风。他日焚香待，还来礼惠聪。
白居易,见杨弘贞诗赋，因题绝句以自谕,赋句诗章妙入神，未年三十即无身。常嗟薄命形憔悴，若比弘贞是幸人。
刘沧,八月十五日夜玩月,中秋朗月静天河，乌鹊南飞客恨多。寒色满窗明枕簟，清光凝露拂烟萝。桂枝斜汉流灵魄，蘋叶微风动细波。此夜空亭闻木落，蒹葭霜碛雁初过。
成彦雄,中秋月,王母妆成镜未收，倚栏人在水精楼。笙歌莫占清光尽，留与溪翁一钓舟。
李中,溪边吟,鸂鶒双飞下碧流，蓼花蘋穗正含秋。茜裙二八采莲去，笑冲微雨上兰舟。
刘得仁,回中夜访独孤从事,满庭霜月魄，风静绝纤闻。边境时无事，州城夜访君。拥裘听塞角，酌醴话湘云。赞佐元戎美，恩齐十万军。
皮日休,古宫词三首,楼殿倚明月，参差如乱峰。宫花半夜发，不待景阳钟。闲骑小步马，独绕万年枝。尽日看花足，君王自不知。玉枕寐不足，宫花空触檐。梁间燕不睡，应怪夜明帘。
NA,杂歌谣辞·得体歌,得体纥那也，纥囊得体那。潭里船车闹，扬州铜器多。三郎当殿坐，听唱得体歌。
杨衡,宿青牛谷,随云步入青牛谷，青牛道士留我宿。可怜夜久月明中，唯有坛边一枝竹。
薛能,泛觞池,通咽远华樽，泛觞名自君。净看筹见影，轻动酒生纹。细滴随杯落，来声就浦分。便应半酣后，清冷漱兼云。
戴叔伦,江馆会别,离亭一会宿，能有几人同。莫以回车泣，前途不尽穷。
严武,酬别杜二,独逢尧典日，再睹汉官时。未效风霜劲，空惭雨露私。夜钟清万户，曙漏拂千旗。并向殊庭谒，俱承别馆追。斗城怜旧路，涡水惜归期。峰树还相伴，江云更对垂。试回沧海棹，莫妒敬亭诗。只是书应寄，无忘酒共持。但令心事在，未肯鬓毛衰。最怅巴山里，清猿醒梦思。
刘长卿,酬李穆见寄,孤舟相访至天涯，万转云山路更赊。欲扫柴门迎远客，青苔黄叶满贫家。
刘禹锡,历阳书事七十韵,一夕为湖地，千年列郡名。霸王迷路处，亚父所封城。汉置东南尉，梁分肘腋兵。本吴风俗剽，兼楚语音伧。沸井今无涌，乌江旧有名。土台游柱史，石室隐彭铿。曹操祠犹在，濡须坞未平。海潮随月大，江水应春生。忆昨深山里，终朝看火耕。鱼书来北阙，鹢首下南荆。云雨巫山暗，蕙兰湘水清。章华树已失，鄂渚草来迎。庐阜香炉出，湓城粉堞明。雁飞彭蠡暮，鸦噪大雷晴。平野分风使，恬和趁夜程。贵池登陆峻，舂谷渡桥鸣。骆驿主人问，悲欢故旧情。几年方一面，卜昼便三更。助喜杯盘盛，忘机笑语訇。管清疑警鹤，弦巧似娇莺。炽炭烘蹲兽，华茵织斗鲸。回裾飘雾雨，急节堕琼英。敛黛凝愁色，施钿耀翠晶。容华本南国，妆束学西京。日落方收鼓，天寒更炙笙。促筵交履舄，痛饮倒簪缨。谑浪容优孟，娇怜许智琼。蔽明添翠帟，命烛拄金茎。坐久罗衣皱，杯频粉面騂。兴来从请曲，意堕即飞觥。令急重须改，欢冯醉尽呈。诘朝还选胜，来日又寻盟。道别殷勤惜，邀筵次第争。唯闻嗟短景，不复有馀酲。众散扃朱户，相携话素诚。晤言犹亹亹，残漏自丁丁。出祖千夫拥，行厨五熟烹。离亭临野水，别思入哀筝。接境人情洽，方冬馔具精。中流为界道，隔岸数飞甍。沙浦王浑镇，沧洲谢脁城。望夫人化石，梦帝日环营。半渡趋津吏，缘堤簇郡甿。场黄堆晚稻，篱碧见冬菁。里社争来献，壶浆各自擎。鸱夷倾底写，粔籹斗成。采石风传柝，新林暮击钲。茧纶牵拨剌，犀焰照澄泓。露冕观原野，前驱抗旆旌。分庭展宾主，望阙拜恩荣。比屋惸嫠辈，连年水旱并。遐思常后已，下令必先庚。远岫低屏列，支流曲带萦。湖鱼香胜肉，官酒重于饧。忆昔泉源变，斯须地轴倾。鸡笼为石颗，龟眼入泥坑。事系人风重，官从物论轻。江春俄澹荡，楼月几亏盈。柳长千丝宛，田塍一线絣。游鱼将婢从，野雉见媒惊。波净攒凫鹊，洲香发杜蘅。一钟菰葑米，千里水葵羹。受谴时方久，分忧政未成。比琼虽碌碌，于铁尚铮铮。早忝登三署，曾闻奏六英。无能甘负弩，不慎在提衡。口语成中遘，毛衣阻上征。时闻关利钝，智亦有聋盲。昔愧山东妙，今惭海内兄。后来登甲乙，早已在蓬瀛。心托秦明镜，才非楚白珩。齿衰亲药物，宦薄傲公卿。捧日皆元老，宣风尽大彭。好令朝集使，结束赴新正。
宋之问,渡汉江,岭外音书断，经冬复历春。近乡情更怯，不敢问来人。
李咸用,小雪,散漫阴风里，天涯不可收。压松犹未得，扑石暂能留。阁静萦吟思，途长拂旅愁。崆峒山北面，早想玉成丘。
苏颋,奉和圣制春台望应制,壮丽天之府，神明王者宅。大君乘飞龙，登彼复怀昔。圆阙朱光焰，横山翠微积。河汧流作表，县聚开成陌。即旧在皇家，维新具物华。云连所上居恒属，日更时中望不斜。三月沧池摇积水，万年青树缀新花。暴嬴国此尝图霸，霸业后仁先以诈。东破诸侯西入秦，咸阳北阪南渭津。诗书焚爇散学士，高阁奢逾娇美人。事往覆輈经远喻，春还按跸凭高赋。戎观爱力深惟省，越厌陈方何足务。清吹遥遥发帝台，宸文耿耿照天回。伯夷位事愚臣忝，喜奏声成凤鸟来。
杜牧,将赴池州道中作,青阳云水去年寻，黄绢歌诗出翰林。投辖暂停留酒客，绛帷斜系满松阴。妖人笑我不相问，道者应知归路心。南去南来尽乡国，月明秋水只沈沈。
刘长卿,月下呈章秀才（八元）,自古悲摇落，谁人奈此何。夜蛩偏傍枕，寒鸟数移柯。向老三年谪，当秋百感多。家贫惟好月，空愧子猷过。
杜牧,将赴吴兴登乐游原一绝,清时有味是无能，闲爱孤云静爱僧。欲把一麾江海去，乐游原上望昭陵。
无可,秋寄从兄贾岛（一作秋夜宿西林寄贾岛）,暝虫喧暮色，默思坐西林。听雨寒更彻，开门落叶深。昔因京邑病，并起洞庭心。亦是吾兄事，迟回共至今。
白居易,清调吟,索索风戒寒，沈沈日藏耀。劝君饮浊醪，听我吟清调。芳节变穷阴，朝光成夕照。与君生此世，不合长年少。今晨从此过，明日安能料。若不结跏禅，即须开口笑。
胡宿,忆荐福寺牡丹,十日春风隔翠岑，只应繁朵自成阴。樽前可要人颓玉，树底遥知地侧金。花界三千春渺渺，铜槃十二夜沈沈。雕槃分篸何由得，空作西州拥鼻吟。
皮日休,奉和鲁望玩金鸂鶒戏赠,镂羽雕毛迥出群，温黁飘出麝脐熏。夜来曾吐红茵畔，犹似溪边睡不闻。
温庭筠,莲花,绿塘摇滟接星津，轧轧兰桡入白蘋。应为洛神波上袜，至今莲蕊有香尘。
李白,淮海对雪赠傅霭（一作淮南对雪赠孟浩然）,朔雪落吴天，从风渡溟渤。海树成阳春，江沙浩明月。兴从剡溪起，思绕梁园发。寄君郢中歌，曲罢心断绝。
韩愈,八月十五夜赠张功曹,纤云四卷天无河，清风吹空月舒波。沙平水息声影绝，一杯相属君当歌。君歌声酸辞且苦，不能听终泪如雨。洞庭连天九疑高，蛟龙出没猩鼯号。十生九死到官所，幽居默默如藏逃。下床畏蛇食畏药，海气湿蛰熏腥臊。昨者州前捶大鼓，嗣皇继圣登夔皋。赦书一日行万里，罪从大辟皆除死。迁者追回流者还，涤瑕荡垢清朝班。州家申名使家抑，坎轲只得移荆蛮。判司卑官不堪说，未免捶楚尘埃间。同时辈流多上道，天路幽险难追攀。君歌且休听我歌，我歌今与君殊科。一年明月今宵多，人生由命非由他。有酒不饮奈明何。
NA,郊庙歌辞·太清宫乐章·香初上,肃肃我祖，绵绵道宗。至感潜达，灵心暗通。云輧御气，芝盖随风。四时禋祀，万国来同。
贾岛,莲峰歌,锦砾潺湲玉溪水，晓来微雨藤花紫。冉冉山鸡红尾长，一声樵斧惊飞起。松剌梳空石差齿，烟香风软人参蕊。阳崖一梦伴云根，仙菌灵芝梦魂里。
白居易,洛桥寒食日作十韵,上苑风烟好，中桥道路平。蹴球尘不起，泼火雨新晴。宿醉头仍重，晨游眼乍明。老慵虽省事，春诱尚多情。遇客踟蹰立，寻花取次行。连钱嚼金勒，凿落写银罂。府酝伤教送，官娃岂要迎。舞腰那及柳，歌舌不如莺。乡国真堪恋，光阴可合轻。三年遇寒食，尽在洛阳城。
皮日休,奉和鲁望四明山九题·潺湲洞,阴宫何处渊，到此洞潺湲。敲碎一轮月，熔销半段天。响高吹谷动，势急喷云旋。料得深秋夜，临流尽古仙。
李商隐,访隐者不遇成二绝,秋水悠悠浸墅扉，梦中来数觉来稀。玄蝉去尽叶黄落，一树冬青人未归。城郭休过识者稀，哀猿啼处有柴扉。沧江白日樵渔路，日暮归来雨满衣。
施肩吾,宿南一上人山房,窗牖月色多，坐卧禅心静。青鬼来试人，夜深弄灯影。
吴融,送薛学士赴任峡州二首,负谴虽安不敢安，叠猿声里独之官。莫将彩笔闲抛掷，更待淮王诏草看。片帆飞入峡云深，带雨兼风动楚吟。何似玉堂裁诏罢，月斜鳷鹊漏沈沈。
王之涣,送别,杨柳东风树，青青夹御河。近来攀折苦，应为别离多。
白居易,三月三十日题慈恩寺,慈恩春色今朝尽，尽日裴回倚寺门。惆怅春归留不得，紫藤花下渐黄昏。
卢照邻,江中望月,江水向涔阳，澄澄写月光。镜圆珠溜彻，弦满箭波长。沉钩摇兔影，浮桂动丹芳。延照相思夕，千里共沾裳。
羊士谔,和窦吏部雪中寓直,瑞花飘朔雪，灏气满南宫。迢递层城掩，徘徊午夜中。金闺通籍恨，银烛直庐空。谁问乌台客，家山忆桂丛。
杜甫,得弟消息二首,近有平阴信，遥怜舍弟存。侧身千里道，寄食一家村。烽举新酣战，啼垂旧血痕。不知临老日，招得几人魂。汝懦归无计，吾衰往未期。浪传乌鹊喜，深负鶺鴒诗。生理何颜面，忧端且岁时。两京三十口，虽在命如丝。
崔峒,送韦员外还京,十年离乱后，此去若为情。春晚香山绿，人稀豫水清。野陂看独树，关路逐残莺。前殿朝明主，应怜白发生。
岑参,郡斋平望江山,水路东连楚，人烟北接巴。山光围一郡，江月照千家。庭树纯栽橘，园畦半种茶。梦魂知忆处，无夜不京华。
卢纶,题杨虢县竹亭,夜宿密公室，话馀将昼兴。绕阶三径雪，当户一池冰。家训资风化，心源隐政能。明朝复何见，莱草古沟塍。
刘商,梨树阴,福庭人静少攀援，雨露偏滋影易繁。磊落紫香香亚树，清阴满地昼当轩。
杨巨源,同薛侍御登黎阳县楼眺黄河,倚槛恣流目，高城临大川。九回纡白浪，一半在青天。气肃晴空外，光翻晓日边。开襟值佳景，怀抱更悠然。
李九龄,宿张正字别业,茅屋萧寥烟暗后，松窗寂历月明初。此时谁念孤吟客，唯有黄公一帙书。
刘言史,题茅山仙台药院,扰扰浮生外，华阳一洞春。道书金字小，仙圃玉苗新。芝草迎飞燕，桃花笑俗人。楼台争耸汉，鸡犬亦嫌秦。愿得青芽散，长年驻此身。
尹鹗,秋夜月,三秋佳节，罥晴空，凝碎露，茱萸千结。菊蕊和烟轻撚，酒浮金屑。征云雨，调丝竹，此时难辍。欢极、一片艳歌声揭。黄昏慵别，炷沉烟，熏绣被，翠帷同歇。醉并鸳鸯双枕，暖偎春雪。语丁宁，情委曲，论心正切。夜深、窗透数条斜月。
李德裕,鸳鸯篇,君不见昔时同心人，化作鸳鸯鸟。和鸣一夕不暂离，交颈千年尚为少。二月草菲菲，山樱花未稀。金塘风日好，何处不相依。既逢解佩游女，更值凌波宓妃。精光摇翠盖，丽色映珠玑。双影相伴，双心莫违。淹留碧沙上，荡漾洗红衣。春光兮宛转，嬉游兮未反。宿莫近天泉池，飞莫近长洲苑。尔愿欢爱不相忘，须去人间罗网远。南有潇湘洲，且为千里游。洞庭无苦寒，沅江多碧流。昔为薄命妾，无日不含愁。今为水中鸟，颉颃自相求。洛阳女儿在青阁，二月罗衣轻更薄。金泥文彩未足珍，画作鸳鸯始堪著。亦有少妇破瓜年，春闺无伴独婵娟。夜夜学织连枝锦，织作鸳鸯人共怜。悠悠湘水滨，清浅漾初蘋。菖花发艳无人识，江柳逶迤空自春。唯怜独鹤依琴曲，更念孤鸾隐镜尘。愿作鸳鸯被，长覆有情人。
杜荀鹤,山中贻同志,君贫我亦贫，为善喜为邻。到老如今日，无心愧古人。闭门非傲世，守道是谋身。别有同山者，其如未可亲。
孟郊,晓鹤,晓鹤弹古舌，婆罗门叫音。应吹天上律，不使尘中寻。虚空梦皆断，歆唏安能禁。如开孤月口，似说明星心。既非人间韵，枉作人间禽。不如相将去，碧落窠巢深。
宋之问,放白鹇篇,故人赠我绿绮琴，兼致白鹇鸟。琴是峄山桐，鸟出吴溪中。我心松石清霞里，弄此幽弦不能已。我心河海白云垂，怜此珍禽空自知。著书晚下麒麟阁，幼稚骄痴候门乐。乃言物性不可违，白鹇愁慕刷毛衣。玉徽闭匣留为念，六翮开笼任尔飞。
李白,奔亡道中五首,苏武天山上，田横海岛边。万重关塞断，何日是归年。亭伯去安在，李陵降未归。愁容变海色，短服改胡衣。谈笑三军却，交游七贵疏。仍留一只箭，未射鲁连书。函谷如玉关，几时可生还。洛阳为易水，嵩岳是燕山。俗变羌胡语，人多沙塞颜。申包惟恸哭，七日鬓毛斑。淼淼望湖水，青青芦叶齐。归心落何处，日没大江西。歇马傍春草，欲行远道迷。谁忍子规鸟，连声向我啼。
韦应物,郡斋雨中与诸文士燕集,兵卫森画戟，宴寝凝清香。海上风雨至，逍遥池阁凉。烦疴近消散，嘉宾复满堂。自惭居处崇，未睹斯民康。理会是非遣，性达形迹忘。鲜肥属时禁，蔬果幸见尝。俯饮一杯酒，仰聆金玉章。神欢体自轻，意欲凌风翔。吴中盛文史，群彦今汪洋。方知大藩地，岂曰财赋疆。
陈羽,襄阳过孟浩然旧居,襄阳城郭春风起，汉水东流去不还。孟子死来江树老，烟霞犹在鹿门山。
杜甫,示獠奴阿段,山木苍苍落日曛，竹竿褭褭细泉分。郡人入夜争馀沥，竖子寻源独不闻。病渴三更回白首，传声一注湿青云。曾惊陶侃胡奴异，怪尔常穿虎豹群。
灵一,送冽寺主之京迎禅和尚,禅门居此地，瞻望在虚空。水国月未上，苍生如梦中。上人知机士，瓶锡慰樊笼。彼土诸梵众，嗟君扬道风。
文丙,罗浮山,罗浮多胜境，梦到固无因。知有长生药，谁为不死人。根虽盘地脉，势自倚天津。未便甘休去，须栖老此身。
张文恭,七夕,凤律惊秋气，龙梭静夜机。星桥百枝动，云路七香飞。映月回雕扇，凌霞曳绮衣。含情向华幄，流态入重闱。欢馀夕漏尽，怨结晓骖归。谁念分河汉，还忆两心违。
许浑,苦雨,江昏山半晴，南阻绝人行。葭菼连云色，杉松共雨声。早秋仍燕舞，深夜更鼍鸣。为报迷津客，讹言未可轻。
韦庄,宿泊孟津寄三堂友人,解缆西征未有期，槐花又逼桂花时。鸿胪陌上归耕晚，金马门前献赋迟。只恐愁苗生两鬓，不堪离恨入双眉。分明昨夜南池梦，还把渔竿咏楚词。
张翱,自状,有张翱兮，寓止淮阴。来绮席兮，放恣胸襟。
崔峒,送张芬东归,喧喧五衢上，鞍马自驱驰。落日临阡陌，贫交欲别离。早知时事异，堪与世人随。握手将何赠，君心我独知。
白居易,县南花下醉中留刘五,百岁几回同酩酊，一年今日最芳菲。愿将花赠天台女，留取刘郎到夜归。
贾岛,送崔约秀才,归宁仿佛三千里，月向船窗见几宵。野鼠独偷高树果，前山渐见短禾苗。更深栅锁淮波疾，苇动风生雨气遥。重入石头城下寺，南朝杉老未干燋。
储光羲,霁后贻马十二巽,高天风雨散，清气在园林。况我夜初静，当轩鸣绿琴。云开北堂月，庭满南山阴。不见长裾者，空歌游子吟。
姚合,书怀寄友人,精心奉北宗，微宦在南宫。举世劳为适，开门事不穷。年来复几日，蝉去又鸣鸿。衰疾谁人问，闲情与酒通。四邻寒稍静，九陌夜方空。知老何山是，思归愚谷中。
马戴,长安书怀,岐路今如此，还堪恸哭频。关中成久客，海上老诸亲。谷口田应废，乡山草又春。年年销壮志，空作献书人。
李贺,平城下,饥寒平城下，夜夜守明月。别剑无玉花，海风断鬓发。塞长连白空，遥见汉旗红。青帐吹短笛，烟雾湿昼龙。日晚在城上，依稀望城下。风吹枯蓬起，城中嘶瘦马。借问筑城吏，去关几千里。惟愁裹尸归，不惜倒戈死。
李绅,回望馆娃故宫,江云断续草绵连，云隔秋波树覆烟。飘雪荻花铺涨渚，变霜枫叶卷平田。雀愁化水喧斜日，鸿怨惊风叫暮天。因问馆娃何所恨，破吴红脸尚开莲。
宋之问,绿竹引,青溪绿潭潭水侧，修竹婵娟同一色。徒生仙实凤不游，老死空山人讵识。妙年秉愿逃俗纷，归卧嵩丘弄白云。含情傲睨慰心目，何可一日无此君。
吴融,远山,隐隐隔千里，巍巍知几重。平时未能去，梦断一声钟。
苏颋,广达楼下夜侍酺宴应制,东岳封回宴洛京，西墉通晚会公卿。楼台绝胜宜春苑，灯火还同不夜城。正睹人间朝市乐，忽闻天上管弦声。酺来万舞群臣醉，喜戴千年圣主明。
顾非熊,暮春早起,柳梢暗露滴清晨，帘下偏惊独起人。鶗鴂数声花渐落，园林是处总残春。
段成式,游长安诸寺联句·长乐坊安国寺·题璘公院,静，虚。热际，安居。龛灯敛，印香除。东林宾客，西涧图书。檐外垂青豆，经中发白蕖。纵辩宗因衮衮，忘言理事如如。泉台定将入流否，邻笛足疑清梵馀。
NA,东阳夜怪诗（敬去文言志二首）,事君同乐义同忧，那校糟糠满志休。不是守株空待兔，终当逐鹿出林丘。少年长负饥鹰用，内顾曾无宠鹤心。秋草驱除思去宇，平原毛血兴从禽。
张祜,箜篌,星汉夜牢牢，深帘调更高。乱流公莫度，沉骨妪空嗥。向月轻轮甲，迎风重纫条。不堪闻别引，沧海恨波涛。
陆龟蒙,筑城词二首,城上一培土，手中千万杵。筑城畏不坚，坚城在何处。莫叹将军逼，将军要却敌。城高功亦高，尔命何劳惜。
杜荀鹤,山中寄诗友,山深长恨少同人，览景无时不忆君。庭果自从霜后熟，野猿频向屋边闻。琴临秋水弹明月，酒就东山酌白云。仙桂算攀攀合得，平生心力尽于文。
薛逢,长安夜雨,滞雨通宵又彻明，百忧如草雨中生。心关桂玉天难晓，运落风波梦亦惊。压树早鸦飞不散，到窗寒鼓湿无声。当年志气俱消尽，白发新添四五茎。
吴融,新安道中玩流水,一渠春碧弄潺潺，密竹繁花掩映间。看处便须终日住，算来争得此身闲。萦纡似接迷春洞，清冷应连有雪山。上却征车再回首，了然尘土不相关。
李远,悲铜雀台,西陵树已尽，铜雀思偏多。雪密疑楼阁，花开想绮罗。影销堂上舞，声断帐前歌。唯有漳河水，年年旧绿波。
张乔,九华楼晴望,一夜江潭风雨后，九华晴望倚天秋。重来此地知何日，欲别殷勤更上楼。
郑巢,题崔中丞北斋,湖近草侵庭，秋来道兴生。寒潮添井味，远漏带松声。放卷听泉坐，寻僧踏雪行。何年各无事，高论宿青城。
商山三丈夫,秋月联句,秋月圆如镜，秋风利似刀。秋云轻比絮，秋草细如毛。
皮日休,游栖霞寺,不见明居士，空山但寂寥。白莲吟次缺，青霭坐来销。泉冷无三伏，松枯有六朝。何时石上月，相对论逍遥。
齐己,江居寄关中知己,多病多慵汉水边，流年不觉已皤然。旧栽花地添黄竹，新陷盆池换白莲。雪月未忘招远客，云山终待去安禅。八行书札君休问，不似风骚寄一篇。
李白,岘山怀古,访古登岘首，凭高眺襄中。天清远峰出，水落寒沙空。弄珠见游女，醉酒怀山公。感叹发秋兴，长松鸣夜风。
刘兼,秋夕书怀,荒僻淹留岁已深，解龟无计恨难任。守方半会蛮夷语，贺厦全忘燕雀心。夜静倚楼悲月笛，秋寒欹枕泣霜砧。宦情总逐愁肠断，一箸鲈鱼直万金。直气从来不入时，掩关慵更钓磻溪。斯文未丧宣尼叹，吾道将穷阮籍悲。轻粉覆霜凝夜砌，乱金铺菊织秋篱。南阳卧久无人问，薄命非才有可疑。
戴叔伦,劝陆三饮酒,寒郊好天气，劝酒莫辞频。扰扰钟陵市，无穷不醉人。
尚颜,送人归乡,多才与命违，末路忆柴扉。白发何人问，青山一剑归。晴烟独鸟没，野渡乱花飞。寂寞长亭外，依然空落晖。
张继,长相思,辽阳望河县，白首无由见。海上珊瑚枝，年年寄春燕。
沈佺期,古镜,莓苔翳清池，虾蟆蚀明月。埋落今如此，照心未尝歇。愿垂拂拭恩，为君鉴玄发。
伍乔,僻居秋思寄友人,门巷秋归更寂寥，雨馀闲砌委兰苗。梦回月夜虫吟壁，病起茅斋药满瓢。泽国旧游关远思，竹林前会负佳招。身名未立犹辛苦，何许流年晚鬓凋。
朱放,经故贺宾客镜湖道士观,已得归乡里，逍遥一外臣。那随流水去，不待镜湖春。雪里登山屐，林间漉酒巾。空馀道士观，谁是学仙人。
白居易,近见慕巢尚书诗中屡有叹老思退之意又于洛下…谕之,近见诗中叹白发，遥知阃外忆东都。烟霞偷眼窥来久，富贵粘身摆得无。新置林园犹濩落，未终婚嫁且踟蹰。应须待到悬车岁，然后东归伴老夫。
雍陶,韦处士郊居,满庭诗境飘红叶，绕砌琴声滴暗泉。门外晚晴秋色老，万条寒玉一溪烟。
上官昭容,驾幸新丰温泉宫献诗三首,三冬季月景龙年，万乘观风出灞川。遥看电跃龙为马，回瞩霜原玉作田。鸾旂掣曳拂空回，羽骑骖驔蹑景来。隐隐骊山云外耸，迢迢御帐日边开。翠幕珠帏敞月营，金罍玉斝泛兰英。岁岁年年常扈跸，长长久久乐升平。
曹唐,刘阮洞中遇仙子,天和树色霭苍苍，霞重岚深路渺茫。云实满山无鸟雀，水声沿涧有笙簧。碧沙洞里乾坤别，红树枝前日月长。愿得花间有人出，免令仙犬吠刘郎。
顾非熊,送于中丞入回鹘,风沙万里行，边色看双旌。去展中华礼，将安外国情。朝衣惊异俗，牙帐见新正。料得归来路，春深草未生。
NA,挽歌,红轮决定沈西去，未委魂灵往那方。
张乔,送郑谷先辈赴妆州辟命,看花兴未休，已散曲江游。载笔离秦甸，从军过洛州。嵩云将雨去，汝水背城流。应念依门客，蒿莱满径秋。
张乔,哭陈陶,先生抱衰疾，不起茂陵间。夕临诸孤少，荒居吊客还。遗文禅东岳，留语葬乡山。多雨铭旌故，残灯素帐闲。乐章谁与集，陇树即堪攀。神理今难问，予将叫帝关。
郑仁表,赠妓命洛真,巧制新章拍拍新，金罍巡举助精神。时时欲得横波眄，又怕回筹错指人。
黄滔,钟陵故人,滕王阁下昔相逢，此地今难访所从。唯爱金笼贮鹦鹉，谁论铁柱锁蛟龙。荆榛翠是钱神染，河岳期须国士钟，一箸鲈鱼千古美，后人终少继前踪。
李白,杂言用投丹阳知己兼奉宣慰判官（以下见《诗纪》）,客从昆仑来，遗我双玉璞。云是古之得道者西王母食之馀，食之可以凌太虚。受之颇谓绝今昔，求识江淮人犹乎比石。如今虽在卞和手，正憔悴，了了知之亦何益。恭闻士有调相如，始从镐京还，复欲镐京去。能上秦王殿，何时回光一相眄。欲投君，保君年，幸君持取无弃捐。无弃捐，服之与君俱神仙。
柳中庸,听筝,抽弦促柱听秦筝，无限秦人悲怨声。似逐春风知柳态，如随啼鸟识花情。谁家独夜愁灯影，何处空楼思月明。更入几重离别恨，江南岐路洛阳城。
黄滔,奉和翁文尧十九员外中谢日蒙恩赐金紫之什,面蒙君赐自龙墀，谁是还乡一袭衣。三品易悬鳞鬣赫，八丝展起彩章飞。夐为胜事垂千古，题作新诗启七微。严助买臣精魄在，定应羞著昔年归。
白居易,小阁闲坐,阁前竹萧萧，阁下水潺潺。拂簟卷帘坐，清风生其间。静闻新蝉鸣，远见飞鸟还。但有巾挂壁，而无客叩关。二疏返故里，四老归旧山。吾亦适所愿，求闲而得闲。
骆宾王,晚憩田家,转蓬劳远役，披薜下田家。山形类九折，水势急三巴。悬梁接断岸，涩路拥崩查。雾岩沦晓魄，风溆涨寒沙。心迹一朝舛，关山万里赊。龙章徒表越，闽俗本殊华。旅行悲泛梗，离赠折疏麻。唯有寒潭菊，独似故园花。
刘得仁,题吴先生山居,先生此幽隐，便可谢人群。潭底见秋石，树间飞霁云。山居心已惯，俗事耳憎闻。念我要多疾，开炉药许分。
张说,十五日夜御前口号踏歌词二首,花萼楼前雨露新，长安城里太平人。龙衔火树千重焰，鸡踏莲花万岁春。帝宫三五戏春台，行雨流风莫妒来。西域灯轮千影合，东华金阙万重开。
王绩,咏怀,故乡行云是，虚室坐间同。日落西山暮，方知天下空。
钱起,冬夜题旅馆,退飞忆林薮，乐业羡黎庶。四海尽穷途，一枝无宿处。严冬北风急，中夜哀鸿去。孤烛思何深，寒窗坐难曙。劳歌待明发，惆怅盈百虑。
沈彬,入塞二首,欲为皇王服远戎，万人金甲鼓鼙中。阵云黯塞三边黑，兵血愁天一片红。半夜翻营旗搅月，深秋防戍剑磨风。谤书未及明君爇，卧骨将军已殁功。苦战沙门卧箭痕，戍楼闲上望星文。生希国泽分偏将，死夺河源答圣君。鸢觑败兵眠白草，马惊边鬼哭阴云。功多地远无人纪，汉阁笙歌日又曛。
陆龟蒙,吴俞儿舞歌·矛俞,手盘风，头背分，电光战扇，欲刺敲心留半线。缠肩绕脰，dl合眩旋，卓植赴列，夺避中节。前冲函礼穴，上指孛彗灭，与君一用来有截。
李中,赠朐山杨宰,讼闲征赋毕，吏散卷帘时。听雨入秋竹，留僧覆旧棋。得诗书落叶，煮茗汲寒池。化俗功成后，烟霄会有期。
张祜,题李渎山居玉潭（一作玉潭山居）,古树千年色，苍崖百尺阴。发寒泉气静，神骇玉光沉。上穴青冥小，中连碧海深。何当烟月下，一听夜龙吟。
李洞,赠入内供奉僧,内殿谈经惬帝怀，沃州归隐计全乖。数条雀尾来南海，一道蝉声噪御街。石枕纹含山里叶，铜瓶口塞井中柴。因逢夏日西明讲，不觉宫人拔凤钗。
姚合,送友人游蜀,送君一壶酒，相别野庭边。马上过秋色，舟中到锦川。峡猿啼夜雨，蜀鸟噪晨烟。莫便不回首，风光促几年。
NA,越中狂生题旗亭,日日草重生，悠悠傍素城。诸侯逐兔白，夏满镜湖平。
李中,己未岁冬捧宣头离下蔡,诏下如春煦，巢南志不违。空将感恩泪，滴尽冒寒衣。覆载元容善，形骸果得归。无心惭季路，负米觐亲闱。
吴融,微雨,天青织未遍，风急舞难成。粉重低飞蝶，黄沈不语莺。自随春霭乱，还放夕阳明。惆怅池塘上，荷珠点点倾。
武后宫人,离别难,此别难重陈，花飞复恋人。来时梅覆雪，去日柳含春。物候催行客，归途淑气新。剡川今已远，魂梦暗相亲。
耿湋,早朝,钟鼓馀声里，千官向紫微。冒寒人语少，乘月烛来稀。清漏闻驰道，轻霞映琐闱。犹看嘶马处，未启掖垣扉。
刘长卿,淮上送梁二，恩命追赴上都,贾生年最少，儒行汉庭闻。拜手卷黄纸，回身谢白云。故关无去客，春草独随君。淼淼长淮水，东西自此分。
徐晶,同蔡孚五亭咏,章奏中京罢，云泉别业归。拂琴铺野席，牵柳挂朝衣。翡翠巢书幌，鸳鸯立钓矶。幽栖可怜处，春事满林扉。
郑谷,水（西蜀净众寺五题）,竹院松廊分数派，不空清泚亦逶迤。落花相逐去何处，幽鹭独来无限时。洗钵老僧临岸久，钓鱼闲客卷纶迟。晚晴一片连莎绿，悔与沧浪有旧期。
李咸用,庐山,非岳不言岳，此山通岳言。高人居乱世，几处满前轩。秀作神仙宅，灵为风雨根。馀阴铺楚甸，一柱表吴门。静得八公侣，雄临九子尊。对犹青熨眼，到必冷凝魂。势受重湖让，形难七泽吞。黑岩藏昼电，紫雾泛朝暾。莲堕宁唯华，玉焚堪小昆。倒松微发罅，飞瀑远成痕。叠见云容衬，棱收雪气昏。裁诗曾困谢，作赋偶无孙。流碍星光撇，惊冲雁阵翻。峰奇寒倚剑，泉曲旋如盆。草短分雏雉，林明露掷猿。秋枫红叶散，春石谷雷奔。月好虎溪路，烟深栗里源。醉吟长易醒，梦去亦销烦。有觉南方重，无疑厚地掀。轻扬闻旧俗，端用镇元元。
崔涂,读段太尉碑,愤激计潜成，临危岂顾生。只空持一笏，便欲碎长鲸。国已酬徽烈，家犹耸义声。不知青史上，谁可计功名。
李商隐,药转,郁金堂北画楼东，换骨神方上药通。露气暗连青桂苑，风声偏猎紫兰丛。长筹未必输孙皓，香枣何劳问石崇。忆事怀人兼得句，翠衾归卧绣帘中。
王维,渡河到清河作,泛舟大河里，积水穷天涯。天波忽开拆，郡邑千万家。行复见城市，宛然有桑麻。回瞻旧乡国，淼漫连云霞。
白居易,自到郡斋仅经旬日方专公务未及宴游偷闲…仍呈吴中诸客,渭北离乡客，江南守土臣。涉途初改月，入境已经旬。甲郡标天下，环封极海滨。版图十万户，兵籍五千人。自顾才能少，何堪宠命频。冒荣惭印绶，虚奖负丝纶。候病须通脉，防流要塞津。救烦无若静，补拙莫如勤。削使科条简，摊令赋役均。以兹为报效，安敢不躬亲。襦袴提于手，韦弦佩在绅。敢辞称俗吏，且愿活疲民。常未征黄霸，湖犹借寇恂。愧无铛脚政，徒忝犬牙邻。制诰夸黄绢，诗篇占白蘋。铜符抛不得，琼树见无因。警寐钟传夜，催衙鼓报晨。唯知对胥吏，未暇接亲宾。色变云迎夏，声残鸟过春。麦风非逐扇，梅雨异随轮。武寺山如故，王楼月自新。池塘闲长草，丝竹废生尘。暑遣烧神酎，晴教z4舞茵。待还公事了，亦拟乐吾身。
詹琲,癸卯闽乱，从弟监察御史敬凝迎仕别作,一别几经春，栖迟晋水滨。鶺鴒长在念，鸿雁忽来宾。五斗嫌腰折，朋山刺眼新。善辞如复我，四海五湖身。
曹松,哭胡处士,故人江阁在，重到事悠悠。无尔向潭上，为吾倾瓮头。空馀赤枫叶，堕落钓鱼舟。疑是冲虚去，不为天地囚。
李白,金乡送韦八之西京,客自长安来，还归长安去。狂风吹我心，西挂咸阳树。此情不可道，此别何时遇。望望不见君，连山起烟雾。
高適,同朱五题卢使君义井,高义唯良牧，深仁自下车。宁知凿井处，还是饮冰馀。地即泉源久，人当汲引初。体清能鉴物，色洞每含虚。上善滋来往，中和浃里闾。济时应未竭，怀惠复何如。
赵嘏,经王先生故居,晚波东去海茫茫，谁识蓬山不死乡。弄玉已归萧史去，碧楼红树倚斜阳。
陆龟蒙,奉和袭美太湖诗二十首·孤园寺,浮屠从西来，事者极梁武。岩幽与水曲，结构无遗土。穷山林干尽，竭海珠玑聚。况即侍从臣，敢爱烟波坞。幡条玉龙扣，殿角金虬舞。释子厌楼台，生人露风雨。今来四百载，像设藏云浦。轻鸽乱驯鸥，鸣钟和朝橹。庭蕉裂旗旆，野蔓差缨组。石上解空人，窗前听经虎。林虚叶如织，水净沙堪数。遍问得中天，归修释迦谱。
李隆基,春台望,暇景属三春，高台聊四望。目极千里际，山川一何壮。太华见重岩，终南分叠嶂。郊原纷绮错，参差多异状。佳气满通沟，迟步入绮楼。初莺一一鸣红树，归雁双双去绿洲。太液池中下黄鹤，昆明水上映牵牛。闻道汉家全盛日，别馆离宫趣非一。甘泉逶迤亘明光，五柞连延接未央。周庐徼道纵横转，飞阁回轩左右长。须念作劳居者逸，勿言我后焉能恤。为想雄豪壮柏梁，何如俭陋卑茅室。阳乌黯黯向山沉，夕鸟喧喧入上林。薄暮赏馀回步辇，还念中人罢百金。
常建,戏题湖上,湖上老人坐矶头，湖里桃花水却流。竹竿袅袅波无际，不知何者吞吾钩。
NA,上阳铜器篆,长宜子孙。
孟浩然,送王大校书,导漾自嶓冢，东流为汉川。维桑君有意，解缆我开筵。云雨从兹别，林端意渺然。尺书能不吝，时望鲤鱼传。
张九龄,饯王司马入计同用洲字,元僚行上计，举饯出林丘。忽望题舆远，空思解榻游。别筵铺柳岸，征棹倚芦洲。独叹湘江水，朝宗向北流。
杜荀鹤,送黄补阙南迁,得罪非天意，分明谪去身。一心贪谏主，开口不防人。自古有迁客，何朝无直臣。喧然公论在，难滞楚南春。
章孝标,玄都观栽桃十韵,驱使鬼神功，攒栽万树红。薰香丹凤阙，妆点紫琼宫。宝帐重庶日，妖金遍累空。色然烧药火，影舞步虚风。粉扑青牛过，枝惊白鹤冲。拜星春锦上，服食晚霞中。棋局阴长合，箫声秘不通。艳阳迷俗客，幽邃失壶公。根柢终盘石，桑麻自转蓬。求师饱灵药，他日访辽东。
张籍,寒食看花,早入公门到夜归，不因寒食少闲时。颠狂绕树猿离锁，踊跃缘冈马断羁。酒污衣裳从客笑，醉饶言语觅花知。老来自喜常无事，仰面西园得咏诗。
NA,郊庙歌辞·祀九宫贵神乐章·豫和,享申百礼，庆洽百灵。上排阊阖，洞入杳冥。奠玉高坛，燔柴广庭。神之降福，万国咸宁。
杜牧,登池州九峰楼寄张祜,百感中来不自由，角声孤起夕阳楼。碧山终日思无尽，芳草何年恨即休。睫在眼前长不见，道非身外更何求。谁人得似张公子，千首诗轻万户侯。
元稹,和乐天折剑头,闻君得折剑，一片雄心起。讵意铁蛟龙，潜在延津水。风云会一合，呼吸期万里。雷震山岳碎，电斩鲸鲵死。莫但宝剑头，剑头非此比。
温庭筠,思帝乡,花花，满枝红似霞。罗袖画帘肠断，卓香车。回面共人闲语，战篦金凤斜。惟有阮郎春尽，不归家。
李中,访山叟留题,策杖寻幽客，相携入竹扃。野云生晚砌，病鹤立秋庭。茶美睡心爽，琴清尘虑醒。轮蹄应少到，门巷草青青。
贯休,送刘逖赴闽辟,离乱生涯尽，依刘是见机。从来吟太苦，不得力还稀。路入闽山熟，江浮瘴雨肥。何须折杨柳，相送已依依。
白居易,秋日与张宾客舒著作同游龙门醉中狂歌凡二百三十八字,秋天高高秋光清，秋风袅袅秋虫鸣。嵩峰馀霞锦绮卷，伊水细浪鳞甲生。洛阳闲客知无数，少出游山多在城。商岭老人自追逐，蓬丘逸士相逢迎。南出鼎门十八里，庄店逦迤桥道平。不寒不热好时节，鞍马稳快衣衫轻。并辔踟蹰下西岸，扣舷容与绕中汀。开怀旷达无所系，触目胜绝不可名。荷衰欲黄荇犹绿，鱼乐自跃鸥不惊。翠藻蔓长孔雀尾，彩船橹急寒雁声。家酝一壶白玉液，野花数把黄金英。昼游四看西日暮，夜话三及东方明。暂停杯觞辍吟咏，我有狂言君试听。丈夫一生有二志，兼济独善难得并。不能救疗生民病，即须先濯尘土缨。况吾头白眼已暗，终日戚促何所成。不如展眉开口笑，龙门醉卧香山行。
钱起,陇右送韦三还京,春风起东道，握手望京关。柳色从乡至，莺声送客还。嘶骖顾近驿，归路出他山。举目情难尽，羁离失志间。
陆龟蒙,奉和袭美酒中十咏·酒床,六尺样何奇，溪边濯来洁。糟深贮方半，石重流还咽。闲移秋病可，偶听寒梦缺。往往枕眠时，自疑陶靖节。
鲍溶,上阳宫月,水北宫城夜柝严，宫西新月影纤纤。受环花幌小开镜，移烛瑶房皆卷帘。学织机边娥影静，拜新衣上露华沾。合裁班扇思行幸，愿托凉风箧笥嫌。
郑遨,题病僧寮,佛前香印废晨烧，金锡当门照寂寥。童子不知师病困，报风吹折好芭蕉。
NA,郊庙歌辞·后唐宗庙乐舞辞·昭德舞,懿彼明德，赫赫煌煌。名高阃域，功著旂常。道符休泰，运叶祺祥。庆传万祀，以播耿光。
施肩吾,清夜忆仙宫子,夜静门深紫洞烟，孤行独坐忆神仙。三清宫里月如昼，十二宫楼何处眠。
元稹,桐花落,莎草遍桐阴，桐花满莎落。盖覆相团圆，可怜无厚薄。昔岁幽院中，深堂下帘幕。同在后门前，因论花好恶。君夸沉檀样，云是指撝作。暗澹灭紫花，句连蹙金萼。都绣六七枝，斗成双孔雀。尾上稠叠花，又将金解络。我爱看不已，君烦睡先著。我作绣桐诗，系君裙带著。别来苦修道，此意都萧索。今日竟相牵，思量偶然错。
耿湋,晚次昭应,落日向林路，东风吹麦陇。藤草蔓古渠，牛羊下荒冢。骊宫户久闭，温谷泉长涌。为问全盛时，何人最荣宠。
韦应物,杂曲歌辞·上皇三台,不寐倦长更，披衣出户行。月寒秋竹冷，风切夜窗声。
张乔,江南逢洛下友人,洛下吟诗侣，南游只有君。波涛归路见，蟋蟀在船闻。晓月江城出，晴霞岛树分。无穷怀古意，岂独绕湘云。
杜甫,题张氏隐居二首,春山无伴独相求，伐木丁丁山更幽。涧道馀寒历冰雪，石门斜日到林丘。不贪夜识金银气，远害朝看麋鹿游。乘兴杳然迷出处，对君疑是泛虚舟。之子时相见，邀人晚兴留。霁潭鳣发发，春草鹿呦呦。杜酒偏劳劝，张梨不外求。前村山路险，归醉每无愁。
卢纶,同耿湋、司空曙二拾遗题韦员外东斋花树,绿砌红花树，狂风独未吹。光中疑有焰，密处似无枝。鸟动香轻发，人愁影屡移。今朝数片落，为报汉郎知。
岑参,和祠部王员外雪后早朝即事,长安雪后似春归，积素凝华连曙晖。色借玉珂迷晓骑，光添银烛晃朝衣。西山落月临天仗，北阙晴云捧禁闱。闻道仙郎歌白雪，由来此曲和人稀。
杜甫,飞仙阁,土门山行窄，微径缘秋毫。栈云阑干峻，梯石结构牢。万壑欹疏林，积阴带奔涛。寒日外澹泊，长风中怒号。歇鞍在地底，始觉所历高。往来杂坐卧，人马同疲劳。浮生有定分，饥饱岂可逃。叹息谓妻子，我何随汝曹。
曹松,滕王阁春日晚望,凌春帝子阁，偶眺日移西。浪势平花坞，帆阴上柳堤。
NA,郊庙歌辞·后唐宗庙乐舞辞·应天舞,晋国肇兴，雄图再固。黼黻帝道，金玉王度。皇天无亲，惟德是辅。载诞英明，永光圣祚。
郑谷,苔钱,春红秋紫绕池台，个个圆如济世财。雨后无端满穷巷，买花不得买愁来。
李频,送陆肱归吴兴,雪后江上去，风光故国新。清浑天气晓，绿动浪花春。劝酒提壶鸟，乘舟震泽人。谁知沧海月，取桂却来秦。
刘禹锡,征还京师见旧番官冯叔达,前者匆匆襆被行，十年憔悴到京城。南宫旧吏来相问，何处淹留白发生。
贯休,律师,薝卜花红径草青，雪肤冰骨步轻轻。今朝暂到焚香处，只恐床前有虱声。
皮日休,新秋即事三首,痴号多于顾恺之，更无馀事可从知。酒坊吏到常先见，鹤料符来每探支。凉后每谋清月社，晚来专赴白莲期。共君无事堪相贺，又到金齑玉鲙时。堪笑高阳病酒徒，幅巾潇洒在东吴。秋期净扫云根瘦，山信回缄乳管粗。白月半窗抄朮序，清泉一器授芝图。乞求待得西风起，尽挽烟帆入太湖。露槿风杉满曲除，高秋无事似云庐。醉多已任家人厌，病久还甘吏道疏。青桂巾箱时寄药，白纶卧具半抛书。君卿唇舌非吾事，且向江南问鳆鱼。
林杰,王仙坛,羽客已登仙路去，丹炉草木尽凋残。不知千载归何日，空使时人扫旧坛。
郑絪,寒夜闻霜钟,霜钟初应律，寂寂出重林。拂水宜清听，凌空散迥音。舂容时未歇，摇曳夜方深。月下和虚籁，风前间远砧。净兼寒漏彻，闲畏曙更侵。遥相千山外，泠泠何处寻。
张籍,卧疾,身病多思虑，亦读神农经。空堂留灯烛，四壁青荧荧。羁旅随人欢，贫贱还自轻。今来问良医，乃知病所生。僮仆各忧愁，杵臼无停声。见我形憔悴，劝药语丁宁。春雨枕席冷，窗前新禽鸣。开门起无力，遥爱鸡犬行。服药察耳目，渐如醉者醒。顾非达性命，犹为忧患生。
白居易,竹楼宿,小书楼下千竿竹，深火炉前一醆灯。此处与谁相伴宿，烧丹道士坐禅僧。
岑参,临洮泛舟，赵仙舟自北庭罢使还京,白发轮台使，边功竟不成。云沙万里地，孤负一书生。池上风回舫，桥西雨过城。醉眠乡梦罢，东望羡归程。
孙鲂,江南野录》）结宇孤峰上，安禅巨浪间。分开朝海浪，留住过江云。（以上并《金山寺》）划多灰杂苍虬迹，坐久烟消宝鸭香。（《夜坐,游子未归去，野花愁破心。划多灰渐冷，坐久席成痕。
陈子昂,晦日重宴高氏林亭（见《岁时杂咏》）,公子好追随，爱客不知疲。象筵开玉馔，翠羽饰金卮。此时高宴所，讵减习家池。循涯倦短翮，何处俪长离。
王建,横吹曲辞·陇头水,陇水何年陇头别，不在山中亦呜咽。征人塞耳马不行，未到陇头闻水声。谓是西流入蒲海，还闻北海绕龙城。陇东陇西多屈曲，野麋饮水长簇簇。胡兵夜回水傍住，忆著来时磨剑处。向前无井复无泉，放马回看陇头树。
唐彦谦,过湖口,江湖分两路，此地是通津。云净山浮翠，风高浪泼银。人行俱是客，舟住即为邻。俯仰烟波内，蜉蝣寄此身。
顾况,李湖州孺人弹筝歌,武帝升天留法曲，凄情掩抑弦柱促。上阳宫人怨青苔，此夜想夫怜碧玉。思妇高楼刺壁窥，愁猿叫月鹦呼儿。寸心十指有长短，妙入神处无人知。独把梁州凡几拍，风沙对面胡秦隔。听中忘却前溪碧，醉后犹疑边草白。
贾岛,题虢州三堂赠吴郎中（一作题虢州吴郎中三堂）,无穷草树昔谁栽，新起临湖白石台。半岸泥沙孤鹤立，三堂风雨四门开。荷翻团露惊秋近，柳转斜阳过水来。昨夜北楼堪朗咏，虢城初锁月裴回。
李峤,松,郁郁高岩表，森森幽涧陲。鹤栖君子树，风拂大夫枝。百尺条阴合，千年盖影披。岁寒终不改，劲节幸君知。
刘禹锡,昼居池上亭独吟,日午树阴正，独吟池上亭。静看蜂教诲，闲想鹤仪形。法酒调神气，清琴入性灵。浩然机已息，几杖复何铭。
吴少微,过汉故城,大汉昔未定，强秦犹擅场。中原逐鹿罢，高祖郁龙骧。经始谋帝座，兹焉壮未央。规模窥栋宇，表里浚城隍。群后崇长乐，中朝增建章。句陈被兰锜，乐府奏芝房。翡翠明珠帐，鸳鸯白玉堂。清晨宝鼎食，闲夜郁金香。天马来东道，佳人倾北方。何其赫隆盛，自谓宝灵长。历数有时尽，哀平嗟不昌。冰坚成巨猾，火德遂颓纲。奥位匪虚校，贪天竟速亡。魂神吁社稷，豹虎斗岩廊。金狄移灞岸，铜盘向洛阳。君王无处所，年代几荒凉。宫阙谁家域，蓁芜罥我裳。井田唯有草，海水变为桑。昔在高门内，于今岐路傍。馀基不可识，古墓列成行。狐兔惊魍魉，鸱鸟吓獝狂。空城寒日晚，平野暮云黄。烈烈樊青棘，萧萧吹白杨。千秋并万岁，空使咏歌伤。
NA,雒谷谚,謥洞入黄泉。
贾岛,送友人之南陵,莫叹徒劳向宦途，不群气岸有谁如。南陵暂掌仇香印，北阙终行贾谊书。好趁江山寻胜境，莫辞韦杜别幽居。少年跃马同心使，免得诗中道跨驴。
皇甫冉,沣水送郑丰鄠县读书,麦秋中夏凉风起，送君西郊及沣水。孤烟远树动离心，隔岸江流若千里。早年江海谢浮名，此路云山惬尔情。上古全经皆在口，秦人如见济南生。
喻凫,晚思,鹤下紫阁云，沈沈翠微雨。独坐正无言，孤庄一声杵。
陆龟蒙,夕阳,渡口和帆落，城边带角收。如何茂陵客，江上倚危楼。
罗邺,汴河,炀帝开河鬼亦悲，生民不独力空疲。至今呜咽东流水，似向清平怨昔时。
薛光谦,任阆中下乡检田，登艾萧山北望,观农巡井邑，长望历山川。拥涧开新耨，缘崖指火田。荒村无径陌，古戍有风烟。瓠叶萦篱长，藤花绕架悬。岸高攒树石，水净写云天。回首乡关路，行歌犹喟然。
李频,送裴御史赴湖南,关门鸟道中，飞传复乘骢。暮雪离秦甸，春云入楚宫。平芜天共阔，积水地多空。使府悬帆去，能消几日风。
张九龄,奉和圣制途次陕州作,驰道当河陕，陈诗问国风。川原三晋别，襟带两京同。后殿函关尽，前旌阙塞通。行看洛阳陌，光景丽天中。
白居易,赴杭州重宿棣华驿，见杨八旧诗，感题一绝,往恨今愁应不殊，题诗梁下又踟蹰。羡君犹梦见兄弟，我到天明睡亦无。
曹松,寒食日题杜鹃花,一朵又一朵，并开寒食时。谁家不禁火，总在此花枝。
杨衡,夜半步次古城,茫茫死复生，惟有古时城。夜半无鸟雀，花枝当月明。
赵嘏,忆山阳,家在枚皋旧宅边，竹轩晴与楚坡连。芰荷香绕垂鞭袖，杨柳风横弄笛船。城碍十洲烟岛路，寺临千顷夕阳川。可怜时节堪归去，花落猿啼又一年。
杨师道,咏笙（一作杨希道诗）,短长插凤翼，洪细摹鸾音。能令楚妃叹，复使荆王吟。切切孤竹管，来应云和琴。
NA,选人语,有钱石上好，无钱刘下好，士大夫张下好。硕学师刘子，儒生用与言。今年柿子并遭霜，为语石榴须早摘。
王昌龄,寒食即事,晋阳寒食地，风俗旧来传。雨灭龙蛇火，春生鸿雁天。泣多流水涨，歌发舞云旋。西见之推庙，空为人所怜。
韩偓,桃林场客舍之前有池半亩木槿栉比阏水遮山…五言八韵,插槿作藩篱，丛生覆小池。为能妨远目，因遣去闲枝。邻叟偷来赏，栖禽欲下疑。虚空无障处，蒙闭有开时。苇鹭怜潇洒，泥鳅畏日曦。稍宽春水面，尽见晚山眉。岸稳人偷钓，阶明日上基。世间多弊事，事事要良医。
张籍,杂歌谣辞·吴楚歌（一曰燕美人歌）,庭前春鸟啄林声，红夹罗襦缝未成。今朝社日停针线，起向朱樱树下行。
温庭筠,西游书怀,渭川通野戍，有路上桑干。独鸟青天暮，惊麏赤烧残。高秋辞故国，昨日梦长安。客意自如此，非关行路难。
张说,岳州夜坐,炎洲苦三伏，永日卧孤城。赖此闲庭夜，萧条夜月明。独歌还太息，幽感见馀声。江近鹤时叫，山深猿屡鸣。息心观有欲，弃知返无名。五十知天命，吾其达此生。
权德舆,危语,被病独行逢乳虎，狂风骇浪失棹橹。举人看榜闻晓鼓，孱夫孽子遇妒母。
汪遵,杜邮馆,杀尽降兵热血流，一心犹自逞戈矛。功成若解求身退，岂得将军死杜邮。
于鹄,宿王尊师隐居,夜爱云林好，寒天月里行。青牛眠树影，白犬吠猿声。一磬山院静，千灯谿路明。从来此峰客，几个得长生。
罗邺,闻子规,蜀魄千年尚怨谁，声声啼血向花枝。满山明月东风夜，正是愁人不寐时。
方干,新正,荜门惆怅内，时节暗来频。每见新正雪，长思故国春。云西斜去雁，江上未归人。又一年为客，何媒得到秦。
韩愈,杏花,居邻北郭古寺空，杏花两株能白红。曲江满园不可到，看此宁避雨与风。二年流窜出岭外，所见草木多异同。冬寒不严地恒泄，阳气发乱无全功。浮花浪蕊镇长有，才开还落瘴雾中。山榴踯躅少意思，照耀黄紫徒为丛。鹧鸪钩輈猿叫歇，杳杳深谷攒青枫。岂如此树一来玩，若在京国情何穷。今旦胡为忽惆怅，万片飘泊随西东。明年更发应更好，道人莫忘邻家翁。
高適,别孙訢,离人去复留，白马黑貂裘。屈指论前事，停鞭惜旧游。帝乡那可忘，旅馆日堪愁。谁念无知己，年年睢水流。
白居易,晏坐闲吟,昔为京洛声华客，今作江湖潦倒翁。意气销磨群动里，形骸变化百年中。霜侵残鬓无多黑，酒伴衰颜只暂红。愿学禅门非想定，千愁万念一时空。
韩偓,懒卸头（一作生查子）,侍女动妆奁，故故惊人睡。那知本未眠，背面偷垂泪。懒卸凤凰钗，羞入鸳鸯被。时复见残灯，和烟坠金穗。
耿湋,送郭正字归郢上,济江篇已出，书府俸犹贫。积雪商山道，全家楚塞人。大堤逢落日，广汉望通津。却别渔潭下，惊鸥那可亲。
白居易,和答诗十首·和思归乐,山中不栖鸟，夜半声嘤嘤。似道思归乐，行人掩泣听。皆疑此山路，迁客多南征。忧愤气不散，结化为精灵。我谓此山鸟，本不因人生。人心自怀土，想作思归鸣。孟尝平居时，娱耳琴泠泠。雍门一言感，未奏泪沾缨。魏武铜雀妓，日与欢乐并。一旦西陵望，欲歌先涕零。峡猿亦何意，陇水复何情。为入愁人耳，皆为肠断声。请看元侍御，亦宿此邮亭。因听思归鸟，神气独安宁。问君何以然，道胜心自平。虽为南迁客，如在长安城。云得此道来，何虑复何营。穷达有前定，忧喜无交争。所以事君日，持宪立大庭。虽有回天力，挠之终不倾。况始三十馀，年少有直名。心中志气大，眼前爵禄轻。君恩若雨露，君威若雷霆。退不苟免难，进不曲求荣。在火辨玉性，经霜识松贞。展禽任三黜，灵均长独醒。获戾自东洛，贬官向南荆。再拜辞阙下，长揖别公卿。荆州又非远，驿路半月程。汉水照天碧，楚山插云青。江陵橘似珠，宜城酒如饧。谁谓谴谪去，未妨游赏行。人生百岁内，天地暂寓形。太仓一稊米，大海一浮萍。身委逍遥篇，心付头陀经。尚达死生观，宁为宠辱惊。中怀苟有主，外物安能萦。任意思归乐，声声啼到明。
李日新,题仙娥驿,商山食店大悠悠，陈鹖z2锣古ie头。更有台中牛肉炙，尚盘数脔紫光球。
李端,寄畅当,麦秀草芊芊，幽人好昼眠。云霞生岭上，猿鸟下床前。颜子方敦行，支郎久住禅。中林轻暂别，约略已经年。
王铤,登越王楼见乔公诗偶题,云架重楼出郡城，虹梁雅韵仲宣情。越王空置千年迹，丞相兼扬万古名。过鸟时时冲客会，闲风往往弄江声。谬将蹇步寻高躅，鱼目骊珠岂继明。
高骈,平流园席上,画舸摇烟水满塘，柳丝轻软小桃香。却缘龙节为萦绊，好是狂时不得狂。
周朴,福州神光寺塔,良匠用材为塔了，神光寺更得高名。风云会处千寻出，日月中时八面明。海水旋流倭国野，天文方戴福州城。相轮顶上望浮世，尘里人心应总平。
赵嘏,寄浔阳赵校书,帘下秋江夜影空，倚楼人在月明中。不将行止问朝列，唯脱衣裳与钓翁。几处别巢悲去燕，十年回首送归鸿。那应更结庐山社，见说心闲胜远公。
贾岛,绝句,海底有明月，圆于天上轮。得之一寸光，可买千里春。
李善夷,责汉水辞,汉之广兮，风波四起。虽有风波，不如蹄涔之水。蹄涔之水，不为下国而倾天子。汉之深兮，其堤莫量。虽云莫量，不如行潦之汪。行潦之汪，不为下国而溺天王。汉之美者曰鲂。吾虽饥不食其鲂，恐污吾之饥肠。
贾岛,寻石瓮寺上方,野寺入时春雪后，崎岖得到此房前。老僧不出迎朝客，已住上方三十年。
李商隐,四年冬以退居蒲之永乐渴然有农夫望岁之志…游旧·残雪,旭日开晴色，寒空失素尘。绕墙全剥粉，傍井渐消银。刻兽摧盐虎，为山倒玉人。珠还犹照魏，璧碎尚留秦。落日惊侵昼，馀光误惜春。檐冰滴鹅管，屋瓦镂鱼鳞。岭霁岚光坼，松暄翠粒新。拥林愁拂尽，著砌恐行频。焦寝忻无患，梁园去有因。莫能知帝力，空此荷平均。
清江,送韦参军江陵（一作戴叔伦诗）,槐花落尽柳阴清，萧索凉天楚客情。海上旧山无的信，东门归路不堪行。身随幻境劳多事，迹学禅心厌有名。公子道存知不弃，欲依刘表住南荆。
汪遵,北海,汉臣曾此作缧囚，茹血衣毛十九秋。鹤发半垂龙节在，不闻青史说封侯。
李端,送郭补阙归江阳,东门春尚浅，杨柳未成阴。雁影愁斜日，莺声怨故林。隋宫江上远，梁苑雪中深。独有怀归客，难为欲别心。
徐夤,忆长安上省年,忽忆关中逐计车，历坊骑马信空虚。三秋病起见新雁，八月夜长思旧居。宗伯帐前曾献赋，相君门下再投书。如今说著犹堪泣，两宿都堂过岁除。
顾况,题灵山寺（战鸟）,觉地本随身，灵山重结因。如何战鸟佛，不化捕鱼人。
NA,封泰山乐章·舒和,六钟翕协六变成，八佾倘佯八风生。乐九韶兮人神感，美七德兮天地清。
王珪,咏汉高祖,汉祖起丰沛，乘运以跃鳞。手奋三尺剑，西灭无道秦。十月五星聚，七年四海宾。高抗威宇宙，贵有天下人。忆昔与项王，契阔时未伸。鸿门既薄蚀，荥阳亦蒙尘。虮虱生介胄，将卒多苦辛。爪牙驱信越，腹心谋张陈。赫赫西楚国，化为丘与榛。
张佐,秦镜,楼上秦时镜，千秋独有名。菱花寒不落，冰质夏长清。龙在形难掩，人来胆易呈。升台宜远照，开匣乍藏明。皎色新磨出，圆规旧铸成。愁容如可鉴，当欲拂尘缨。
庄南杰,雁门太守行,旌旗闪闪摇天末，长笛横吹虏尘阔。跨下嘶风白练狞，腰间切玉青蛇活。击革摐金燧牛尾，犬羊兵败如山死。九泉寂寞葬秋虫，湿云荒草啼秋思。
丘为,寻西山隐者不遇（一作山行寻隐者不遇）,绝顶一茅茨，直上三十里。扣关无僮仆，窥室唯案几。若非巾柴车，应是钓秋水。差池不相见，黾勉空仰止。草色新雨中，松声晚窗里。及兹契幽绝，自足荡心耳。虽无宾主意，颇得清净理。兴尽方下山，何必待之子。
吴融,途中,柳弱风长在，云轻雨易休。不劳芳草色，更惹夕阳愁。万里独归去，五陵无与游。春心渐伤尽，何处有高楼。
郑谷,贫女吟,尘压鸳鸯废锦机，满头空插丽春枝。东邻舞妓多金翠，笑剪灯花学画眉。
周朴,塞下曲,石国胡儿向碛东，爱吹横笛引秋风。夜来云雨皆飞尽，月照平沙万里空。
贯休,杞梁妻,秦之无道兮四海枯，筑长城兮遮北胡。筑人筑土一万里，杞梁贞妇啼呜呜。上无父兮中无夫，下无子兮孤复孤。一号城崩塞色苦，再号杞梁骨出土。疲魂饥魄相逐归，陌上少年莫相非。
独孤及,和李尚书画射虎图歌,饥虎呀呀立当路，万夫震恐百兽怒。彤弓金镞当者谁，鸣鞭飞控流星驰。居然画中见真态，若务除恶不顾私。时和年丰五兵已，白额未诛壮士耻。分铢远迩悬彀中，不中不发思全功。舍矢如破石可裂，应弦尽敌山为空。杀气满堂观者骇，飒若崖谷生长风。精微入神在毫末，作缋造物可同功。方叔秉钺受命新，丹青起予气益振，底绥静难巧可拟，嗟叹不足声成文。他时代天育万物，亦以此道安斯民。
李洞,叙事寄荐福栖白（一作听白公话旧）,险倚石屏风，秋涛梦越中。前朝吟会散，故国讲流终。北地闻巴狖，南山见碛鸿。楼高惊雨阔，木落觉城空。兔满期姚监，蝉稀别楚公。净瓶光照客，拄杖朽生虫。平地塔千尺，半空灯一笼。祝尧谈几句，旋泻海涛东。
李隆基,首夏花萼楼观群臣宴宁王山亭回楼下又申之以赏乐赋诗,今年通闰月，入夏展春辉。楼下风光晚，城隅宴赏归。九歌扬政要，六舞散朝衣。天喜时相合，人和事不违。礼中推意厚，乐处感心微。别赏阳台乐，前旬暮雨飞。
王维,晓行巴峡,际晓投巴峡，馀春忆帝京。晴江一女浣，朝日众鸡鸣。水国舟中市，山桥树杪行。登高万井出，眺迥二流明。人作殊方语，莺为故国声。赖多山水趣，稍解别离情。
李端,春游乐,柘弹连钱马，银钩妥堕鬟。摘桑春陌上，踏草夕阳间。意合辞先露，心诚貌却闲。明朝若相忆，云雨出巫山。
齐己,寄怀曾口寺文英大师,著紫袈裟名已贵，吟红菡萏价兼高。秋风曾忆西游处，门对平湖满白涛。
皮日休,和鲁望风人诗三首,刻石书离恨，因成别后悲。莫言春茧薄，犹有万重思。镂出容刀饰，亲逢巧笑难。日中骚客佩，争奈即阑干。江上秋声起，从来浪得名。逆风犹挂席，若不会凡情。
张均,九日巴丘登高,客心惊暮序，宾雁下沧洲。共赏重阳节，言寻戏马游。湖风扶戍柳，江雨暗山楼。且酌东篱酒，聊祛南国忧。
顾非熊,秋月夜,旅雁迎风度，阶翻月露华。砧声鸣夜永，江上几多家。
李商隐,寒食行次冷泉驿,驿途仍近节，旅宿倍思家。独夜三更月，空庭一树花。介山当驿秀，汾水绕关斜。自怯春寒苦，那堪禁火赊。
温庭筠,湘宫人歌,池塘芳草湿，夜半东风起。生绿画罗屏，金壶贮春水。黄粉楚宫人，芳花玉刻鳞。娟娟照棋烛，不语两含嚬。
沈佺期,巫山高二首（一作宋之问诗）,巫山峰十二，合沓隐昭回。俯眺琵琶峡，平看云雨台。古槎天外倚，瀑水日边来。何忍猿啼夜，荆王枕席开。神女向高唐，巫山下夕阳。裴回作行雨，婉娈逐荆王。电影江前落，雷声峡外长。霁云无处所，台馆晓苍苍。
赵嘏,寄归,三年踏尽化衣尘，只见长安不见春。马过雪街天未曙，客迷关路泪空频。桃花坞接啼猿寺，野竹庭通画鹢津。早晚相酬身事了，水边归去一闲人。
无名氏,府试古镜,旧是秦时镜，今来古匣中。龙盘初挂月，凤舞欲生风。石黛曾留殿，朱光适在宫。应祥知道泰，监物觉神通。肝胆诚难隐，妍媸信易穷。幸居君子室，长愿免尘蒙。
皮日休,汴河怀古二首,万艘龙舸绿丝间，载到扬州尽不还。应是天教开汴水，一千馀里地无山。尽道隋亡为此河，至今千里赖通波。若无水殿龙舟事，共禹论功不较多。
孟郊,送远吟,河水昏复晨，河边相送频。离杯有泪饮，别柳无枝春。一笑忽然敛，万愁俄已新。东波与西日，不惜远行人。
朱冲和,遗临平监吏,三千里外布干戈，果得鲸鲵入网罗。今日宝刀无杀气，只缘君处受恩多。
白居易,感事,服气崔常侍，烧丹郑舍人。常期生羽翼，那忽化灰尘。每遇凄凉事，还思潦倒身。唯知趁杯酒，不解炼金银。睡适三尸性，慵安五藏神。无忧亦无喜，六十六年春。
赵嘏,杂曲歌辞·昔昔盐·空梁落燕泥,春至今朝燕，花时伴独啼。飞斜珠箔隔，语近画梁低。帷卷闲窥户，床空暗落泥。谁能长对此，双去复双栖。
薛逢,金城宫,忆昔明皇初御天，玉舆频此驻神仙。龙盘藻井喷红艳，兽坐金床吐碧烟。云外笙歌岐薛醉，月中台榭后妃眠。自从戎马生河雒，深锁蓬莱一百年。
许稷,赋得风动万年枝,琼树偏春早，光飞处处宜。晓浮三殿日，暗度万年枝。婀娜摇仙禁，缤翻映玉池。含芳烟乍合，拂砌影初移。为近韶阳煦，皆先众卉垂。成阴知可待，不与众芳随。
权德舆,赠魏国宪穆公主挽歌词二首,汉制荣车服，周诗美肃雍。礼尊同姓主，恩锡大名封。外馆留图史，阴堂闭德容。睿词悲薤露，千古仰芳踪。秦楼晓月残，卤簿列材官。红绶兰桂歇，粉田风露寒。凝笳悲驷马，清镜掩孤鸾。愍册徽音在，都人雪涕看。
白居易,酬和元九东川路诗十二首·江楼月,嘉陵江曲曲江池，明月虽同人别离。一宵光景潜相忆，两地阴晴远不知。谁料江边怀我夜，正当池畔望君时。今朝共语方同悔，不解多情先寄诗。
刘禹锡,翰林白二十二学士见寄诗一百篇，因以答贶,吟君遗我百篇诗，使我独坐形神驰。玉琴清夜人不语，琪树春朝风正吹。郢人斤斫无痕迹，仙人衣裳弃刀尺。世人方内欲相寻，行尽四维无处觅。
杜牧,赴京初入汴口，晓景即事，先寄兵部李郎中,清淮控隋漕，北走长安道。樯形栉栉斜，浪态迤迤好。初旭红可染，明河澹如扫。泽阔鸟来迟，村饥人语早。露蔓虫丝多，风蒲燕雏老。秋思高萧萧，客愁长袅袅。因怀京洛间，宦游何戚草。什伍持津梁，澒涌争追讨。翾便讵可寻，几秘安能考。小人乏馨香，上下将何祷。唯有君子心，显豁知幽抱。
薛能,春日重游平湖,湖上春风发管弦，须临三十此离筵。离人忽有重来日，游女初非旧少年。官职已辜疲瘵望，诗名空被后生传。啼莺莫惜蹉跎恨，闲事听吟一两篇。
白居易,病中赠南邻觅酒,头痛牙疼三日卧，妻看煎药婢来扶。今朝似校抬头语，先问南邻有酒无。
李崇嗣,寒食（一作沈佺期诗）,普天皆灭焰，匝地尽藏烟。不知何处火，来就客心然。
白居易,对晚开夜合花赠皇甫郎中,移晚校一月，花迟过半年。红开杪秋日，翠合欲昏天。白露滴未死，凉风吹更鲜。后时谁肯顾，唯我与君怜。
刘商,送刘南史往杭州拜觐别驾叔,兄弟飘零自长年，见君眉白转相怜。清扬似玉须勤学，富贵由人不在天。万里榛芜迷旧国，两河烽火复相连。林中若使题书信，但问漳滨访客船。
雍陶,闻杜鹃二首,碧竿微露月玲珑，谢豹伤心独叫风。高处已应闻滴血，山榴一夜几枝红。蜀客春城闻蜀鸟，思归声引未归心。却知夜夜愁相似，尔正啼时我正吟。
令狐楚,春游曲三首,晓游临碧殿，日上望春亭。芳树罗仙仗，晴山展翠屏。一夜好风吹，新花一万枝。风前调玉管，花下簇金羁。阊阖春风起，蓬莱雪水消。相将折杨柳，争取最长条。
杨炯,途中,悠悠辞鼎邑，去去指金墉。途路盈千里，山川亘百重。风行常有地，云出本多峰。郁郁园中柳，亭亭山上松。客心殊不乐，乡泪独无从。
齐己,喜夏雨,四郊云影合，千里雨声来。尽洗红埃去，并将清气回。潺湲浮楚甸，萧散露荆台。欲赋随车瑞，濡毫渴謏才。
白居易,阶下莲,叶展影翻当砌月，花开香散入帘风。不如种在天池上，犹胜生于野水中。
卢纶,九日奉陪侍郎登白楼,碧霄孤鹤发清音，上宰因添望阙心。睥睨三层连步障，茱萸一朵映华簪。红霞似绮河如带，白露团珠菊散金。此日所从何所问，俨然冠剑拥成林。
刘禹锡,途次华州陪钱大夫登城北楼春望因睹李崔令狐…题此诗,城楼四望出风尘，见尽关西渭北春。百二山河雄上国，一双旌旆委名臣。壁中今日题诗处，天上同时草诏人。莫怪老郎呈滥吹，宦途虽别旧情亲。
张泌,南歌子,柳色遮楼暗，桐花落砌香。画堂开处远风凉，高卷水精帘额，衬斜阳。岸柳拖烟绿，庭花照日红。数声蜀魄入帘栊，惊断碧窗残梦，画屏空。锦荐红鸂鶒，罗衣绣凤凰。绮疏飘雪北风狂，帘幕尽垂无事，郁金香。
吕温,奉敕祭南岳十四韵,皇家礼赤帝，谬获司风域。致斋紫盖下，宿设祝融侧。鸣涧惊宵寐，清猿递时刻。澡洁事夙兴，簪佩思尽饰。危坛象岳趾，秘殿翘翚翼。登拜不遑愿，酌献皆累息。赞道仪匪繁，祝史词甚直。忽觉心魂悸，如有精灵逼。漠漠云气生，森森杉柏黑。风吹虚箫韵，露洗寒玉色。寂寞有至公，馨香在明德。礼成谢邑吏，驾言归郡职。憩桑访蚕事，遵畴课农力。所愿风雨时，回首瞻南极。
道恭,出赐玄奘衲、袈裟衣应制,福田资象德，圣种理幽薰。不持金作缕，还用彩成文。朱青自掩映，翠绮相氤氲。独有离离叶，恒向稻畦分。
储光羲,贻鼓吹李丞，时信安王北伐，李公王之所器者也,北伐昧天造，王师示有征。辕门统元律，帝室命宗英。灵威方首事，仗钺按边城。膏雨被春草，黄云浮太清。文儒托后乘，武旅趋前旌。出车发西洛，营军临北平。曰予深固陋，志气颇纵横。尝思骠骑幕，愿逐嫖姚兵。惟贤美无度，海内依扬声。河间旧相许，车骑日逢迎。折节下谋士，深心论客卿。忠言虽未列，庶以知君诚。
郑还古,望思台,谗语能令骨肉离，奸情难测事堪悲。何因掘得江充骨，捣作微尘祭望思。
韦应物,长安道,汉家宫殿含云烟，两宫十里相连延。晨霞出没弄丹阙，春雨依微自甘泉。春雨依微春尚早，长安贵游爱芳草。宝马横来下建章，香车却转避驰道。贵游谁最贵，卫霍世难比。何能蒙主恩，幸遇边尘起。归来甲第拱皇居，朱门峨峨临九衢。中有流苏合欢之宝帐，一百二十凤凰罗列含明珠。下有锦铺翠被之粲烂，博山吐香五云散。丽人绮阁情飘飖，头上鸳钗双翠翘。低鬟曳袖回春雪，聚黛一声愁碧霄。山珍海错弃藩篱，烹犊炰羔如折葵。既请列侯封部曲，还将金印授庐儿。欢荣若此何所苦，但苦白日西南驰。
孙光宪,引自落便宜句,窗下有时留客宿，室中无事伴僧眠。
NA,罗池石刻,龙城柳，神所守。驱厉鬼，山左首。福土氓，制九丑。
杜甫,又送,双峰寂寂对春台，万竹青青照客杯。细草留连侵坐软，残花怅望近人开。同舟昨日何由得，并马今朝未拟回。直到绵州始分首，江边树里共谁来。
吕温,冬日病中即事,墙下长安道，嚣尘咫尺间。久牵身外役，暂得病中闲。背喜朝阳满，心怜暮鸟还。吾庐在何处，南有白云山。
张泌,春夕言怀,风透疏帘月满庭，倚栏无事倍伤情。烟垂柳带纤腰软，露滴花房怨脸明。愁逐野云销不尽，情随春浪去难平。幽窗谩结相思梦，欲化西园蝶未成。
褚亮,晚别乐记室彦,穷途属岁晚，临水忽分悲。抱影同为客，伤情共此时。雾色侵虚牖，霜氛冷薄帷。举袂惨将别，停怀怅不怡。风严征雁远，雪暗去篷迟。他乡有岐路，游子欲何之。
方干,赠镜公（一作旅次钱塘）,幽独度遥夜，夜清神更闲。高风吹越树，细露湿湖山。月皎微吟后，钟鸣不寐间。如教累簪组，此兴岂相关。
高適,题尉迟将军新庙,周室既板荡，贼臣立婴儿。将军独激昂，誓欲酬恩私。孤城日无援，高节终可悲。家国共沦亡，精魂空在斯。沉沉积冤气，寂寂无人知。良牧怀深仁，与君建明祠。父子俱血食，轩车每逶迤。我来荐蘋蘩，感叹兴此词。晨光上阶闼，杀气翻旌旗。明明幽冥理，至诚信莫欺。唯夫二千石，多庆方自兹。
孙元晏,梁·蔡撙,紫茄白苋以为珍，守任清真转更贫。不饮吴兴郡中水，古今能有几多人。
杜牧,送容州唐中丞赴镇,交阯同星座，龙泉佩斗文。烧香翠羽帐，看舞郁金裙。鹢首冲泷浪，犀渠拂岭云。莫教铜柱北，空说马将军。
齐己,黄雀行,双双野田雀，上下同饮啄。暖去栖蓬蒿，寒归傍篱落。殷勤避罗网，乍可遇雕鹗。雕鹗虽不仁，分明在寥廓。
聂夷中,大垂手,金刀剪轻云，盘用黄金缕。装束赵飞燕，教来掌上舞。舞罢飞燕死，片片随风去。
储光羲,贻从军行,取胜小非用，来朝明光殿。东平不足先，梦出凤林间。梦还沧海阙，万里尽阴色。岂为我离别。马上吹笛起寒风，道傍舞剑飞春雪。男儿悬弧非一日，君去成高节。
李深,游烂柯山四首,寻源路不迷，绝顶与云齐。坐引群峰小，平看万木低。双林春色上，正有子规啼。嵌空横洞天，磅礴倚崖巘。宛如虹势出，可赏不可转。真兴得津梁，抽簪永游衍。羽客无姓名，仙棋但闻见。行看负薪客，坐使桑田变。怀古正怡然，前山早莺啭。稽首期发蒙，吾师岂无说。安禅即方丈，演法皆寂灭。鸣磬雨花香，斋堂饭松屑。
杜甫,乾元中寓居同谷县，作歌七首,有客有客字子美，白头乱发垂过耳。岁拾橡栗随狙公，天寒日暮山谷里。中原无书归不得，手脚冻皴皮肉死。呜呼一歌兮歌已哀，悲风为我从天来。长镵长镵白木柄，我生托子以为命。黄精无苗山雪盛，短衣数挽不掩胫。此时与子空归来，男呻女吟四壁静。呜呼二歌兮歌始放，邻里为我色惆怅。有弟有弟在远方，三人各瘦何人强。生别展转不相见，胡尘暗天道路长。东飞鴐鹅后鹙鶬，安得送我置汝旁。呜呼三歌兮歌三发，汝归何处收兄骨。有妹有妹在钟离，良人早殁诸孤痴。长淮浪高蛟龙怒，十年不见来何时。扁舟欲往箭满眼，杳杳南国多旌旗。呜呼四歌兮歌四奏，林猿为我啼清昼。四山多风溪水急，寒雨飒飒枯树湿。黄蒿古城云不开，白狐跳梁黄狐立。我生何为在穷谷，中夜起坐万感集。呜呼五歌兮歌正长，魂招不来归故乡。南有龙兮在山湫，古木巃嵸枝相樛。木叶黄落龙正蛰，蝮蛇东来水上游。我行怪此安敢出，拔剑欲斩且复休。呜呼六歌兮歌思迟，溪壑为我回春姿。男儿生不成名身已老，三年饥走荒山道。长安卿相多少年，富贵应须致身早。山中儒生旧相识，但话宿昔伤怀抱。呜呼七歌兮悄终曲，仰视皇天白日速。
王维,慕容承携素馔见过,纱帽乌皮几，闲居懒赋诗。门看五柳识，年算六身知。灵寿君王赐，雕胡弟子炊。空劳酒食馔，持底解人颐。
宋之问,咏省壁画鹤,粉壁图仙鹤，昂藏真气多。鶱飞竟不去，当是恋恩波。
于邺,涂中作,西南千里程，处处有车声。若使地无利，始应人不营。天涯犹马到，石迹尚尘生。如此未曾息，蜀山终冀平。
许浑,盈上人,月沉霜已凝，无梦竟寒灯。寄世何殊客，修身未到僧。二毛梳上雪，双泪枕前冰。借问曹溪路，山多路几层。
于武陵,王将军宅夜听歌,朱槛满明月，美人歌落梅。忽惊尘起处，疑有凤飞来。一曲听初彻，几年愁暂开。东南正云雨，不得见阳台。
李商隐,春宵自遣,地胜遗尘事，身闲念岁华。晚晴风过竹，深夜月当花。石乱知泉咽，苔荒任径斜。陶然恃琴酒，忘却在山家。
聂夷中,短歌,八月木阴薄，十叶三堕枝。人生过五十，亦已同此时。朝出东郭门，嘉树郁参差。暮出西郭门，原草已离披。南邻好台榭，北邻善歌吹。荣华忽销歇，四顾令人悲。生死与荣辱，四者乃常期。古人耻其名，没世无人知。无言鬓似霜，勿谓事如丝。耆年无一善，何殊食乳儿。
张仲素,宫中乐五首,网户交如绮，纱窗薄似烟。乐吹天上曲，人是月中仙。翠匣开寒镜，珠钗挂步摇。妆成只畏晓，更漏促春宵。红果瑶池实，金盘露井冰。甘泉将避暑，台殿晓光凝。月采浮鸾殿，砧声隔凤楼。笙歌临水槛，红烛乍迎秋。奇树留寒翠，神池结夕波。黄山一夜雪，渭水泻声多。
白居易,和答诗十首·答箭镞,矢人职司忧，为箭恐不精。精在利其镞，错磨锋镝成。插以青竹簳，羽之赤雁翎。勿言分寸铁，为用乃长兵。闻有狗盗者，昼伏夜潜行。摩弓拭箭镞，夜射不待明。一盗既流血，百犬同吠声。狺狺嗥不已，主人为之惊。盗心憎主人，主人不知情。反责镞太利，矢人获罪名。寄言控弦者，愿君少留听。何不向西射，西天有狼星。何不向东射，东海有长鲸。不然学仁贵，三矢平虏庭。不然学仲连，一发下燕城。胡为射小盗，此用无乃轻。徒沾一点血，虚污箭头腥。
李群玉,书院二小松,一双幽色出凡尘，数粒秋烟二尺鳞。从此静窗闻细韵，琴声长伴读书人。
权德舆,杂言和常州李员外副使春日戏题十首,随风柳絮轻，映日杏花明。无奈花深处，流莺三数声。兰桡画舸转花塘，水映风摇路渐香。任兴不知行近远，更怜微月照鸣榔。檐前晓色惊双燕，户外春风舞百花。粉署可怜闲对此，唯令碧玉泛流霞。枕上觉，窗外晓。怯朝光，惊曙鸟。花坠露，满芳沼。柳如丝，风袅袅。佳期远，相见少。试一望，魂杳渺。闲庭无事，独步春辉。韶光满目，落蕊盈衣。芳树交柯，文禽并飞。婉彼君子，怅然有违。对酒不饮，横琴不挥。不挥者何，知音诚稀。江春好游衍，处处芳菲积。彩舫入花津，香车依柳陌。绿杨烟袅袅，红蕊莺寂寂。如何愁思人，独与风光隔。曙月渐到窗前，移尊更就芳筵。轻吹乍摇兰烛，春光暗入花钿。丝竹偏宜静夜，绮罗共占韶年。不遣通宵尽醉，定知辜负风烟。露洗百花新，帘开月照人。绿窗销暗烛，兰径扫清尘。双燕频惊梦，三桃竞报春。相思寂不语，珠泪洒红巾。雨歇风轻一院香，红芳绿草接东墙。春衣试出当轩立，定被邻家暗断肠。春风半，春光遍。柳如丝，花似霰。归心劳梦寐，远目伤游眄。可惜长安无限春，年年空向江南见。
李白,温泉侍从归逢故人,汉帝长杨苑，夸胡羽猎归。子云叨侍从，献赋有光辉。激赏摇天笔，承恩赐御衣。逢君奏明主，他日共翻飞。
权德舆,杂曲歌辞·乐府,光风澹荡百花吐，楼上朝朝学歌舞。身年二八婿侍中，幼妹承恩兄尚主。绿窗珠箔绣鸳鸯，侍婢先焚百和香。莺啼日出不知曙，寂寂罗帏春梦长。
毛文锡,酒泉子,绿树春深，燕语莺啼声断续，惠风飘荡入芳丛，惹残红。柳丝无力袅烟空。金盏不辞须满酌，海棠花下思朦胧，醉春风。
姚合,恶神行雨,凶神扇pQ恶神行，汹涌挨排白雾生。风击水凹波扑凸，雨漴山口地嵌坑。龙喷黑气翻腾滚，鬼掣红光劈划揁。哮吼忽雷声揭石，满天啾唧闹轰轰。
白敏中,句,南浦花临水，东楼月映风。
李渤,桂林叹雁,三朝四黜倦遐征，往复皆愁万里程。尔解分飞却回去，我方从此向南行。
杨巨源,辞魏博田尚书出境后，感恩恋德，因登丛台,荐书及龙钟，此事镂心骨。亲知殊悢悢，徒御方咄咄。丛台邯郸郭，台上见新月。离恨始分明，归思更超忽。怀仁泪空尽，感事情又发。他时躧履声，晓日照丹阙。
许浑,贺少师相公致政,六十悬车自古稀，我公年少独忘机。门临二室留侯隐，棹倚三川越相归。不拟优游同陆贾，已回清白遗胡威。龙城凤沼棠阴在，只恐归鸿更北飞。
司空图,诗品二十四则·疏野,惟性所宅，真取弗羁。拾物自富，与率为期。筑屋松下，脱帽看诗。但知旦暮，不辨何时。倘然适意，岂必有为。若其天放，如是得之。
徐铉,送刘司直出宰,之子有雄文，风标秀不群。低飞从墨绶，逸志在青云。柳色临流动，春光到县分。贤人多静理，未爽醉醺醺。
张九龄,江上遇疾风,疾风江上起，鼓怒扬烟埃。白昼晦如夕，洪涛声若雷。投林鸟铩羽，入浦鱼曝鳃。瓦飞屋且发，帆快樯已摧。不知天地气，何为此喧豗。
张九龄,巡按自漓水南行,理棹虽云远，饮冰宁有惜。况乃佳山川，怡然傲潭石。奇峰岌前转，茂树隈中积。猿鸟声自呼，风泉气相激。目因诡容逆，心与清晖涤。纷吾谬执简，行郡将移檄。即事聊独欢，素怀岂兼适。悠悠咏靡盬，庶以穷日夕。
李德裕,晨起见雪忆山居,忽忆岩中雪，谁人拂薜萝。竹梢低未举，松盖偃应多。山溜随冰落，林麇带霰过。不劳闻鹤语，方奏苦寒歌。
刘兼,贵游,绣衣公子宴池塘，淑景融融万卉芳。珠翠照天春未老，管弦临水日初长。风飘柳线金成穗，雨洗梨花玉有香。醉后不能离绮席，拟凭青帝系斜阳。
张籍,杂曲歌辞·车遥遥,征人遥遥出古城，双轮齐动驷马鸣。山川无处无归路，念君长作万里行。野田人稀秋草绿，日暮放马车中宿。惊麏游兔在我傍，独唱乡歌对僮仆。君家大宅凤城隅，年年道上随行车。愿为玉銮系华轼，终日有声在君侧。门前旧辙久已平，无由复得君消息。
李白,效古二首,朝入天苑中，谒帝蓬莱宫。青山映辇道，碧树摇苍空。谬题金闺籍，得与银台通。待诏奉明主，抽毫颂清风。归时落日晚，躞蹀浮云骢。人马本无意，飞驰自豪雄。入门紫鸳鸯，金井双梧桐。清歌弦古曲，美酒沽新丰。快意且为乐，列筵坐群公。光景不可留，生世如转蓬。早达胜晚遇，羞比垂钓翁。自古有秀色，西施与东邻。蛾眉不可妒，况乃效其颦。所以尹婕妤，羞见邢夫人。低头不出气，塞默少精神。寄语无盐子，如君何足珍。
柳宗元,自衡阳移桂十馀本植零陵所住精舍,谪官去南裔，清湘绕灵岳。晨登蒹葭岸，霜景霁纷浊。离披得幽桂，芳本欣盈握。火耕困烟烬，薪采久摧剥。道旁且不愿，岑岭况悠邈。倾筐壅故壤，栖息期鸾鷟。路远清凉宫，一雨悟无学。南人始珍重，微我谁先觉。芳意不可传，丹心徒自渥。
杜甫,归来,客里有所过，归来知路难。开门野鼠走，散帙壁鱼干。洗杓开新酝，低头拭小盘。凭谁给麹蘖，细酌老江干。
陆畅,解内人嘲（一作酬宫人）,粉面仙郎选圣朝，偶逢秦女学吹箫。须教翡翠闻王母，不奈乌鸢噪鹊桥。
赵嘏,赠别,水边秋草暮萋萋，欲驻残阳恨马蹄。曾是管弦同醉伴，一声歌尽各东西。
李商隐,谒山,从来系日乏长绳，水去云回恨不胜。欲就麻姑买沧海，一杯春露冷如冰。
李中,献中书汤舍人,庆云呈瑞为明时，演畅丝纶在紫微。銮殿对时亲舜日，鲤庭过处著莱衣。闲寻竹寺听啼鸟，吟倚江楼恋落晖。隔座银屏看是设，一门清贵古今稀。
徐铉,中书相公谿亭闲宴依韵（李建勋）,雨霁秋光晚，亭虚野兴回。沙鸥掠岸去，溪水上阶来。客傲风欹帻，筵香菊在杯。东山长许醉，何事忆天台。
施肩吾,襄阳曲,大堤女儿郎莫寻，三三五五结同心。清晨对镜理容色，意欲取郎千万金。
罗隐,偶题（一作嘲钟陵妓云英）,钟陵醉别十馀春，重见云英掌上身。我未成名君未嫁，可能俱是不如人。
邵谒,赠郑殷处士,善琴不得听，嘉玉不得名。知音既已死，良匠亦未生。退居一河湄，山中物景清。鱼沉池水碧，鹤去松枝轻。长材靡入用，大厦失巨楹。颜子不得禄，谁谓天道平。
杜牧,独酌,窗外正风雪，拥炉开酒缸。何如钓船雨，篷底睡秋江。
子兰,秋日思旧山,咸言上国繁华，岂谓帝城羁旅。十点五点残萤，千声万声秋雨。白云江上故乡，月下风前吟处。欲去不去迟迟，未展平生所伫。
白居易,东坡种花二首,持钱买花树，城东坡上栽。但购有花者，不限桃杏梅。百果参杂种，千枝次第开。天时有早晚，地力无高低。红者霞艳艳，白者雪皑皑。游蜂逐不去，好鸟亦来栖。前有长流水，下有小平台。时拂台上石，一举风前杯。花枝荫我头，花蕊落我怀。独酌复独咏，不觉月平西。巴俗不爱花，竟春无人来。唯此醉太守，尽日不能回。东坡春向暮，树木今何如。漠漠花落尽，翳翳叶生初。每日领童仆，荷锄仍决渠。刬土壅其本，引泉溉其枯。小树低数尺，大树长丈馀。封植来几时，高下随扶疏。养树既如此，养民亦何殊。将欲茂枝叶，必先救根株。云何救根株，劝农均赋租。云何茂枝叶，省事宽刑书。移此为郡政，庶几甿俗苏。
赵嘏,赠曹处士幽居,勾漏先生冰玉然，曾将八石问群仙。中山暂醉一千日，南苑往来三百年。棋局不收花满洞，霓旌欲别浪翻天。何须更学鸱夷子，头白江湖一短船。
李郢,早秋书怀,高梧一叶坠凉天，宋玉悲秋泪洒然。霜拂楚山频见菊，雨零溪树忽无蝉。虚村暮角催残日，近寺归僧寄野泉。青鬓已缘多病镊，可堪风景促流年。
岑参,碛中作,走马西来欲到天，辞家见月两回圆。今夜不知何处宿，平沙万里绝人烟。
刘长卿,哭魏兼遂,古今俱此去，修短竟谁分。樽酒空如在，弦琴肯重闻。一门同逝水，万事共浮云。旧馆何人宅，空山远客坟。艰危贫且共，少小秀而文。独行依穷巷，全身出乱军。岁时长寂寞，烟月自氛氲。垄树随人古，山门对日曛。泛舟悲向子，留剑赠徐君。来去云阳路，伤心江水濆。
卢纶,和考功王员外杪秋忆终南旧居（一作岑参诗，或常衮诗）,静忆溪边宅，知君许谢公。晓霜凝耒耜，初日照梧桐。涧鼠喧藤蔓，山禽窜石丛。白云当岭雨，黄叶绕阶风。野果垂桥上，高泉落水中。欢荣来自间，羸贱赏曾同。月满珠藏海，天晴鹤在笼。馀阴如可寄，愿得隐墙东。
张籍,相和歌辞·董逃行,洛阳城头火曈曈，乱兵烧我天子宫。宫城南面有深山，尽将老幼藏其间。重岩为屋橡为食，丁男夜行候消息。闻道官军犹掠人，旧里如今归未得。董逃行，汉家几时重太平。
白居易,燕子楼三首,满窗明月满帘霜，被冷灯残拂卧床。燕子楼中霜月夜，秋来只为一人长。钿晕罗衫色似烟，几回欲著即潸然。自从不舞霓裳曲，叠在空箱十一年。今春有客洛阳回，曾到尚书墓上来。见说白杨堪作柱，争教红粉不成灰。
戴叔伦,荔枝,红颗真珠诚可爱，白须太守亦何痴。十年结子知谁在，自向中庭种荔枝。
王建,上崔相公,枯桂衰兰一遍春，唯将道德定君臣。施行圣泽山川润，图画天文彩色新。开阁覆看祥瑞历，封名直进薜萝人。应怜老病无知己，自别溪中满鬓尘。
韦庄,癸丑年下第献新先辈,五更残月省墙边，绛旆蜺旌卓晓烟。千炬火中莺出谷，一声钟后鹤冲天。皆乘骏马先归去，独被羸童笑晚眠。对酒暂时情豁尔，见花依旧涕潸然。未酬阚泽佣书债，犹欠君平卖卜钱。何事欲休休不得，来年公道似今年。
张九龄,戏题春意,一作江南守，江林三四春。相鸣不及鸟，相乐喜关人。日守朱丝直，年催华发新。淮阳只有卧，持此度芳辰。
卢纶,早秋望华清宫中树因以成咏（一作常衮诗）,可怜云木丛，满禁碧濛濛。色润灵泉近，阴清辇路通。玉坛标八桂，金井识双桐。交映凝寒露，相和起夜风。数枝盘石上，几叶落云中。燕拂宜秋霁，蝉鸣觉昼空。翠屏更隐见，珠缀共玲珑。雷雨生成早，樵苏禁令雄。野藤高助绿，仙果迥呈红。惆怅缭垣暮，兹山闻暗蛩。
薛逢,题春台观,殿前松柏晦苍苍，杏绕仙坛水绕廊。垂露额题精思院，博山炉袅降真香。苔侵古碣迷陈事，云到中峰失上方。便拟寻溪弄花去，洞天谁更待刘郎。
白居易,赠晦叔忆梦得,自别崔公四五秋，因何临老转风流。归来不说秦中事，歇定唯谋洛下游。酒面浮花应是喜，歌眉敛黛不关愁。得君更有无厌意，犹恨尊前欠老刘。
元稹,与乐天同葬杓直,元伯来相葬，山涛誓抚孤。不知他日事，兼得似君无。
张说,巴丘春作,日出洞庭水，春山挂断霞。江涔相映发，卉木共纷华。湘戍南浮阔，荆关北望赊。湖阴窥魍魉，丘势辨巴蛇。岛户巢为馆，渔人艇作家。自怜心问景，三岁客长沙。
温庭筠,春日,问君何所思，迢递艳阳时。门静人归晚，墙高蝶过迟。一双青琐燕，千万绿杨丝。屏上吴山远，楼中朔管悲。宝书无寄处，香毂有来期。草色将林彩，相添入黛眉。
令狐楚,塞下曲二首,雪满衣裳冰满须，晓随飞将伐单于。平生意气今何在，把得家书泪似珠。边草萧条塞雁飞，征人南望泪沾衣。黄尘满面长须战，白发生头未得归。
李群玉,伤柘枝妓,曾见双鸾舞镜中，联飞接影对春风。今来独在花筵散，月满秋天一半空。
杨巨源,和权相公南园闲涉寄广宣上人,浩气抱天和，闲园载酒过。步因秋景旷，心向晚云多。翠玉思回凤，玄珠肯在鹅。问师登几地，空性奈诗何。
唐怡,咏破扇,轮如明月尽，罗似薄云穿。无由重掩笑，分在秋风前。
刘禹锡,发华州留别张侍御,束简下延阁，买符驱短辕。同人惜分袂，结念醉芳樽。切切别弦急，萧萧征骑烦。临岐无限意，相视却忘言。
沈佺期,侍宴安乐公主新宅应制,皇家贵主好神仙，别业初开云汉边。山出尽如鸣凤岭，池成不让饮龙川。妆楼翠幌教春住，舞阁金铺借日悬。敬从乘舆来此地，称觞献寿乐钧天。
郑惟忠,送苏尚书赴益州,离忧将岁尽，归望逐春来。庭花如有意，留艳待人开。
杜牧,寄湘中友人,莫恋醉乡迷酒杯，流年长怕少年催。西陵水阔鱼难到，南回路遥书未回。匹马计程愁日尽，一蝉何事引秋来。相如已定题桥志，江上无由梦钓台。
白居易,会昌元年春五绝句·赠举之仆射,鸡球饧粥屡开筵，谈笑讴吟间管弦。一月三回寒食会，春光应不负今年。
张祜,题濠州钟离寺,遥遥东郭寺，数里占原田。远岫碧光合，长淮清派连。院藏归鸟树，钟到落帆船。唯羡空门叟，栖心尽百年。
崔涂,声,欢戚犹来恨不平，此中高下本无情。韩娥绝唱唐衢哭，尽是人间第一声。
白居易,酬微之,满帙填箱唱和诗，少年为戏老成悲。声声丽曲敲寒玉，句句妍辞缀色丝。吟玩独当明月夜，伤嗟同是白头时。由来才命相磨折，天遣无儿欲怨谁。
李白,赠卢司户,秋色无远近，出门尽寒山。白云遥相识，待我苍梧间。借问卢耽鹤，西飞几岁还。
苏颋,夜闻故梓州韦使君明当引绋感而成章,恻矣南邻问，冥然东岱幽。里閈宁相杵，朝叹忽迁舟。君心惟伯仲，吾人复款游。对连时亦早，交喜岁才周。序发扶阳赠，文因司寇酬。讵期危露尽，相续逝川流。卧疾无三吊，居闲有百忧。振风吟鼓夕，明月照帷秋。藓驳题诗馆，杨疏奏伎楼。共将歌笑叹，转为弟兄留。感物存如梦，观生去若浮。余非忘情者，雪涕报林丘。
李中,送王道士游东海,巨浸常牵梦，云游岂觉劳。遥空收晚雨，虚阁看秋涛。必若思三岛，应须钓六鳌。如通十洲去，谁信碧天高。
李端,宿瓜洲寄柳中庸,怀人同不寐，清夜起论文。月魄正出海，雁行斜上云。寒潮来滟滟，秋叶下纷纷。便送江东去，徘徊只待君。
李山甫,公子家二首,曾是皇家几世侯，入云高第照神州。柳遮门户横金锁，花拥弦歌咽画楼。锦袖妒姬争巧笑，玉衔骄马索闲游。麻衣酷献平生业，醉倚春风不点头。柳底花阴压露尘，醉烟轻罩一团春。鸳鸯占水能嗔客，鹦鹉嫌笼解骂人。騕褭似龙随日换，轻盈如燕逐年新。不知买尽长安笑，活得苍生几户贫。
李贺,杂曲歌辞·十二月乐辞·四月,晓凉暮凉树如盖，千山浓绿生云外。依微香雨青氛氲，腻叶蟠花照曲门。金塘闲水摇碧漪，老景沉重无惊飞，堕红残萼暗参差。
曹邺,登岳阳楼有怀寄座主相公,南登岳阳楼，北眺长安道。不见升平里，千山树如草。骨肉在南楚，沈忧起常早。白社愁成空，秋芜待谁扫。常闻诗人语，西子不宜老。赖识丹元君，时来语蓬岛。
司空图,携仙箓九首,岳北秋空渭北川，晴云渐薄薄如烟。坐来还见微风起，吹散残阳一片蝉。一半晴空一半云，远笼仙掌日初曛。洞天有路不知处，绝顶异香难更闻。决事还须更事酬，清谭妙理一时休。渔翁亦被机心误，眼暗汀边结钓钩。迹不趋时分不侯，功名身外最悠悠。听君总画麒麟阁，还我闲眠舴艋舟。仙凡路阻两难留，烟树人间一片秋。若道阴功能济活，且将方寸自焚修。若有阴功救未然，玉皇品籍亦搜贤。应知谭笑还高谢，别就沧洲赞上仙。英名何用苦搜奇，不朽才销一句诗。却赖风波阻三岛，老臣犹得恋明时。剪取红云剩写诗，年年高会趁花时。水精楼阁分明见，只欠霞浆别著旗。此生得作太平人，只向尘中便出尘。移取碧桃花万树，年年自乐故乡春。
李涉,题宇文秀才樱桃,风光莫占少年家，白发殷勤最恋花。今日颠狂任君笑，趁愁得醉眼麻茶。
高適,同李员外贺哥舒大夫破九曲之作,遥传副丞相，昨日破西蕃。作气群山动，扬军大旆翻。奇兵邀转战，连孥绝归奔。泉喷诸戎血，风驱死虏魂。头飞攒万戟，面缚聚辕门。鬼哭黄埃暮，天愁白日昏。石城与岩险，铁骑皆云屯。长策一言决，高踪百代存。威棱慑沙漠，忠义感乾坤。老将黯无色，儒生安敢论。解围凭庙算，止杀报君恩。唯有关河渺，苍茫空树墩。
薛能,行径,盘径入依依，旋惊幽鸟飞。寻多苔色古，踏碎箨声微。鞭节横妨户，枝梢动拂衣。前溪闻到处，应接钓鱼矶。
岑参,苗侍中挽歌二首,摄政朝章重，持衡国相尊。笔端通造化，掌内运乾坤。青史遗芳满，黄枢故事存。空悲渭桥路，谁对汉皇言。天子悲元老，都人惜上公。优贤几杖在，会葬市朝空。丹旐飞斜日，清笳怨暮风。平生门下客，继美庙堂中。
宋之问,春日山家（一作春泉洗药）,今日游何处，春泉洗药归。悠然紫芝曲，昼掩白云扉。鱼乐偏寻藻，人闲屡采薇。丘中无俗事，身世两相违。
高亭,讥元载诗,上元官吏务剥削，江淮之人皆白著。
韦应物,送阎寀赴东川辟,冰炭俱可怀，孰云热与寒。何如结发友，不得携手欢。晨登严霜野，送子天一端。只承简书命，俯仰豸角冠。上陟白云峤，下冥玄壑湍。离群自有托，历险得所安。当念反穷巷，登朝成慨叹。
马戴,远水,荡漾空沙际，虚明入远天。秋光照不极，鸟影去无边。势引长云断，波轻片雪连。汀洲杳难到，万古覆苍烟。
陈子昂,落第西还别魏四懔,转蓬方不定，落羽自惊弦。山水一为别，欢娱复几年。离亭暗风雨，征路入云烟。还因北山径，归守东陂田。
武元衡,窦三中丞去岁有台中五言四韵未及酬…因追曩篇持以赠之,在昔谬司宪，常僚惟有君。报恩如皎日，致位等青云。削稿书难见，除苛事早吟。双旌不可驻，风雪路岐分。
张九龄,和崔黄门寓直夜听蝉之作,蝉嘶玉树枝，向夕惠风吹。幸入连宵听，应缘饮露知。思深秋欲近，声静夜相宜。不是黄金饰，清香徒尔为。
白居易,邓鲂、张彻落第,古琴无俗韵，奏罢无人听。寒松无妖花，枝下无人行。春风十二街，轩骑不暂停。奔车看牡丹，走马听秦筝。众目悦芳艳，松独守其贞。众耳喜郑卫，琴亦不改声。怀哉二夫子，念此无自轻。
王建,道中寄杜书记,西南东北暮天斜，巴字江边楚树花。珍重荆州杜书记，闲时多在广师家。
白居易,劝我酒,劝我酒，我不辞。请君歌，歌莫迟。歌声长，辞亦切，此辞听者堪愁绝。洛阳女儿面似花，河南大尹头如雪。
刘长卿,杂咏八首上礼部李侍郎·古剑,龙泉闲古匣，苔藓沦此地。何意久藏锋，翻令世人弃。铁衣今正涩，宝刃犹可试。倘遇拂拭恩，应知剸犀利。
崔涂,长安逢江南僧,孤云无定踪，忽到又相逢。说尽天涯事，听残上国钟。问人寻寺僻，乞食过街慵。忆到曾栖处，开门对数峰。
崔湜,塞垣行（一作崔融诗）,疾风卷溟海，万里扬砂砾。仰望不见天，昏昏竟朝夕。是时军两进，东拒复西敌。蔽山张旗鼓，间道潜锋镝。精骑突晓围，奇兵袭暗壁。十月边塞寒，四山沍阴积。雨雪雁南飞，风尘景西迫。昔我事讨论，未尝怠经籍。一朝弃笔砚，十年操矛戟。岂要黄河誓，须勒燕然石。可嗟牧羊臣，海上久为客。
窦巩,陕府宾堂览房杜二公仁寿年中题纪手迹,仁寿元和二百年，濛笼水墨淡如烟。当时憔悴题名日，汉祖龙潜未上天。
贾至,对酒曲二首,梅发柳依依，黄鹂历乱飞。当歌怜景色，对酒惜芳菲。曲水浮花气，流风散舞衣。通宵留暮雨，上客莫言归。春来酒味浓，举酒对春丛。一酌千忧散，三杯万事空。放歌乘美景，醉舞向东风。寄语尊前客，生涯任转蓬。
李中,贻毗陵正勤禅院奉长老,随缘驻瓶锡，心已悟无生。默坐烟霞散，闲观水月明。竹深风倍冷，堂迥磬偏清。愿作传灯者，忘言学净名。
张说,饯唐州高使君,常时好闲独，朋旧少相过。及尔宣风去，方嗟别日多。淮流春晼晚，江海路蹉跎。百岁屡分散，欢言复几何。
李颀,送乔琳,草绿小平津，花开伊水滨。今君不得意，孤负帝乡春。口不言金帛，心常任屈伸。阮公惟饮酒，陶令肯羞贫。阳羡风流地，沧江游寓人。菱歌五湖远，桂树八公邻。青鸟迎孤棹，白云随一身。潮随秣陵上，月映石头新。未可逃名利，应须在缙绅。汀洲芳杜色，劝尔暂垂纶。
杜甫,乘雨入行军六弟宅,曙角凌云罢，春城带雨长。水花分堑弱，巢燕得泥忙。令弟雄军佐，凡才污省郎。萍漂忍流涕，衰飒近中堂。
张籍,送元宗简,貂帽垂肩窄皂裘，雪深骑马向西州。暂时相见还相送，却闭闲门依旧愁。
温庭筠,寓怀,诚足不顾得，妄矜徒有言。语斯谅未尽，隐显何悠然。洵彼都邑盛，眷惟车马喧。自期尊客卿，非意干王孙。衔知有贞爵，处实非厚颜。苟无海岱气，奚取壶浆恩。唯丝南山杨，适我松菊香。鹏鹍诚未忆，谁谓凌风翔。
白居易,答微之夸越州州宅,贺上人回得报书，大夸州宅似仙居。厌看冯翊风沙久，喜见兰亭烟景初。日出旌旗生气色，月明楼阁在空虚。知君暗数江南郡，除却馀杭尽不如。
皮日休,江南道中怀茅山广文南阳博士三首,寒岚依约认华阳，遥想高人卧草堂。半日始斋青z3饭，移时空印白檀香。鹤雏入夜归云屋，乳管逢春落石床。谁道夫君无伴侣，不离窗下见羲皇。住在华阳第八天，望君唯欲结良缘。堂扃洞里千秋燕，厨盖岩根数斗泉。坛上古松疑度世，观中幽鸟恐成仙。不知何事迎新岁，乌纳裘中一觉眠。五色香烟惹内文，石饴初熟酒初醺。将开丹灶那防鹤，欲算棋图却望云。海气平生当洞见，瀑冰初坼隔山闻。如何世外无交者，一卧金坛只有君。
杜牧,陕州醉赠裴四同年,凄风洛下同羁思，迟日棠阴得醉歌。自笑与君三岁别，头衔依旧鬓丝多。
杜甫,江边星月二首,骤雨清秋夜，金波耿玉绳。天河元自白，江浦向来澄。映物连珠断，缘空一镜升。馀光隐更漏，况乃露华凝。江月辞风缆，江星别雾船。鸡鸣还曙色，鹭浴自清川。历历竟谁种，悠悠何处圆。客愁殊未已，他夕始相鲜。
孟浩然,和宋太史北楼新亭,返耕意未遂，日夕登城隅。谁道山林近，坐为符竹拘。丽谯非改作，轩槛是新图。远水自嶓冢，长云吞具区。愿随江燕贺，羞逐府僚趋。欲识狂歌者，丘园一竖儒。
权德舆,小言,醯鸡伺晨驾蚊翼，毫端棘刺分畛域。蛛丝结构聊荫息，蚁垤崔嵬不可陟。
李嘉祐,早秋京口旅泊，章侍御寄书相问，因以赠之，时七夕,移家避寇逐行舟，厌见南徐江水流。吴越征徭非旧日，秣陵凋弊不宜秋。千家闭户无砧杵，七夕何人望斗牛。只有同时骢马客，偏宜尺牍问穷愁。
郑损,玉声亭,世间泉石本无价，那更天然落景中。汉佩琮琤寒溜雨，秦箫缥缈夜敲风。一方清气群阴伏，半局闲棋万虑空。借问主人能住久，后来好事有谁同。
张说,三月三日诏宴定昆池宫庄赋得筵字,凤凰楼下对天泉，鹦鹉洲中匝管弦。旧识平阳佳丽地，今逢上巳盛明年。舟将水动千寻日，幕共林横两岸烟。不降玉人观禊饮，谁令醉舞拂宾筵。
长孙佐辅,陇西行,阴云凝朔气，陇上正飞雪。四月草不生，北风劲如切。朝来羽书急，夜救长城窟。道隘行不前，相呼抱鞍歇。人寒指欲堕，马冻蹄亦裂。射雁旋充饥，斧冰还止渴。宁辞解围斗，但恐乘疲没。早晚边候空，归来养羸卒。
姚合,送杨尚书赴东川,却縠诗书将，衔恩赴梓州。绕身垂印绶，护马执戈矛。剑阁和铭峭，巴江带字流。从来皆惜别，此别复何愁。
无名氏,读庾信集,四朝十帝尽风流，建业长安两醉游。惟有一篇杨柳曲，江南江北为君愁。
张祜,秋夜登润州慈和寺上方,清夜浮埃暂歇鄽，塔轮金照露华鲜。人行中路月生海，鹤语上方星满天。楼影半连深岸水，钟声寒彻远林烟。僧房闭尽下楼去，一半梦魂离世缘。
李端,相和歌辞·度关山,雁塞日初晴，胡关雪复平。危竿缘广漠，古窦傍长城。拔剑金星出，弯弧玉羽鸣。谁知系虏者，贾谊是书生。
窦叔向,酬李袁州嘉祐,少年轻会复轻离，老大关心总是悲。强说前程聊自慰，未知携手定何时。公才屈指登黄阁，匪服胡颜上赤墀。想到长安诵佳句，满朝谁不念琼枝。
白居易,送冯舍人阁老往襄阳,紫微阁底送君回，第二厅帘下不开。莫恋汉南风景好，岘山花尽早归来。
李白,春思,燕草如碧丝，秦桑低绿枝。当君怀归日，是妾断肠时。春风不相识，何事入罗帏。
罗隐,封禅寺居,盛礼何由睹，嘉名偶寄居。周南太史泪，蛮徼长卿书。砌竹摇风直，庭花泣露疏。谁能赋秋兴，千里隔吾庐。
钱起,长安落第作,始愿今如此，前途复若何。无媒献词赋，生事日蹉跎。不遇张华识，空悲甯戚歌。故山归梦远，新岁客愁多。刷羽思乔木，登龙恨失波。散才非世用，回首谢云萝。
张祜,送韦正字析贯赴制举,可爱汉文年，鸿恩荡海壖。木鸡方备德，金马正求贤。大战希游刃，长途在著鞭。伫看晁董策，便向史中传。
张谔,赠吏部孙员外济,天子爱贤才，星郎入拜来。明光朝半下，建礼直初回。名带含香发，文随绮幕开。披云自有镜，从此照仙台。
白居易,酬思黯戏赠同用狂字,钟乳三千两，金钗十二行。妒他心似火，欺我鬓如霜。慰老资歌笑，销愁仰酒浆。眼看狂不得，狂得且须狂。
姚合,杏溪十首·莲塘,方塘菡萏高，繁艳相照耀。幽人夜眠起，忽疑野中烧。晓寻不知休，白石岸亦峭。
李世民,赋得临池柳,岸曲丝阴聚，波移带影疏。还将眉里翠，来就镜中舒。
刘兼,命妓不至,琴中难挑孰怜才，独对良宵酒数杯。苏子黑貂将已尽，宋弘青鸟又空回。月穿净牖霜成隙，风卷残花锦作堆。欹枕梦魂何处去，醉和春色入天台。
刘长卿,赴南中题褚少府湖上亭子（一作李嘉祐诗）,种田东郭傍春陂，万事无情把钓丝。绿竹放侵行径里，青山常对卷帘时。纷纷花落门空闭，寂寂莺啼日更迟。从此别君千万里，白云流水忆佳期。
唐求,临池洗砚》，见《纪事,恰似有龙深处卧，被人惊起黑云生。
杜甫,燕子来舟中作,湖南为客动经春，燕子衔泥两度新。旧入故园常识主，如今社日远看人。可怜处处巢君室，何异飘飘托此身。暂语船樯还起去，穿花落水益沾巾。
韩愈,题百叶桃花（知制诰时作）,百叶双桃晚更红，窥窗映竹见玲珑。应知侍史归天上，故伴仙郎宿禁中。
徐铉,送写真成处士入京,传神踪迹本来高，泽畔形容愧彩毫。京邑功臣多伫望，凌烟阁上莫辞劳。
赵嘏,降虏,广武溪头降虏稀，一声寒角怨金微。河湟不在春风地，歌舞空裁雪夜衣。铁马半嘶边草去，狼烟高映塞鸿飞。扬雄尚白相如吃，今日何人从猎归。
元结,刘侍御月夜宴会,我从苍梧来，将耕旧山田。踟蹰为故人，且复停归船。日夕得相从，转觉和乐全。愚爱凉风来，明月正满天。河汉望不见，几星犹粲然。中夜兴欲酣，改坐临清川。未醉恐天旦，更歌促繁弦。欢娱不可逢，请君莫言旋。
喻凫,西山寒日逢韦侍御,獬豸霜中貌，龙钟病后颜。惨伤此身事，风雪动江山。
刘湾,虹县严孝子墓,至性教不及，因心天所资。礼闻三年丧，尔独终身期。下由骨肉恩，上报父母慈。礼闻哭有卒，汝独哀无时。前有松柏林，荆蓁结朦胧。墓门白日闭，泣血黄泉中。草服蔽枯骨，垢容戴飞蓬。举声哭苍天，万木皆悲风。
钱起,独往覆釜山，寄郎士元,赏心无远近，芳月好登望。胜事引幽人，山下复山上。将寻洞中药，复爱湖外嶂。古壁苔入云，阴溪树穿浪。谁言世缘绝，更惜知音旷。莺啼绿萝春，回首还惆怅。
吴融,雨夜,旅夕那禁雨，梅天已思秋。未明孤枕倦，相吊一灯愁。有恋惭沧海，无机奈白头。何人得浓睡，溪上钓鱼舟。
韩愈,独钓四首,侯家林馆胜，偶入得垂竿。曲树行藤角，平池散芡盘。羽沈知食驶，缗细觉牵难。聊取夸儿女，榆条系从鞍。一径向池斜，池塘野草花。雨多添柳耳，水长减蒲芽。坐厌亲刑柄，偷来傍钓车。太平公事少，吏隐讵相赊。独往南塘上，秋晨景气醒。露排四岸草，风约半池萍。鸟下见人寂，鱼来闻饵馨。所嗟无可召，不得倒吾瓶。秋半百物变，溪鱼去不来。风能坼芡觜，露亦染梨腮。远岫重叠出，寒花散乱开。所期终莫至，日暮与谁回。
李群玉,长沙紫极宫雨夜愁坐,独坐高斋寒拥衾，洞宫台殿窅沉沉。春灯含思静相伴，夜雨滴愁更向深。穷达未知他日事，是非皆到此时心。羁栖摧剪平生志，抱膝时为梁甫吟。
钱起,送裴頔侍御使蜀,柱史才年四十强，须髯玄发美清扬。朝天绣服乘恩贵，出使星轺满路光。锦水繁花添丽藻，峨嵋明月引飞觞。多才自有云霄望，计日应追鸳鹭行。
戴叔伦,夏夜江楼会别,不作十日别，烦君此相留。雨馀江上月，好醉竹间楼。
杜甫,湖中送敬十使君适广陵,相见各头白，其如离别何。几年一会面，今日复悲歌。少壮乐难得，岁寒心匪他。气缠霜匣满，冰置玉壶多。遭乱实漂泊，济时曾琢磨。形容吾校老，胆力尔谁过。秋晚岳增翠，风高湖涌波。鶱腾访知己，淮海莫蹉跎。
吴融,荆州寓居书怀,一室四无邻，荒郊接古津。幽闲消俗态，摇落露家贫。绝迹思浮海，修书懒寄秦。东西不复问，翻笑泣岐人。
杜甫,狂歌行，赠四兄,与兄行年校一岁，贤者是兄愚者弟。兄将富贵等浮云，弟切功名好权势。长安秋雨十日泥，我曹鞴马听晨鸡。公卿朱门未开锁，我曹已到肩相齐。吾兄睡稳方舒膝，不袜不巾蹋晓日。男啼女哭莫我知，身上须缯腹中实。今年思我来嘉州。嘉州酒重花绕楼。楼头吃酒楼下卧，长歌短咏还相酬。四时八节还拘礼，女拜弟妻男拜弟。幅巾鞶带不挂身，头脂足垢何曾洗。吾兄吾兄巢许伦，一生喜怒长任真。日斜枕肘寝已熟，啾啾唧唧为何人。
綦毋潜,春泛若耶溪,幽意无断绝，此去随所偶。晚风吹行舟，花路入溪口。际夜转西壑，隔山望南斗。潭烟飞溶溶，林月低向后。生事且弥漫，愿为持竿叟。
赵嘏,留题兴唐寺,满水楼台满寺山，七年今日共跻攀。月高对菊问行客，去折芳枝早晚还。
任华,寄杜拾遗,杜拾遗，名甫第二才甚奇。任生与君别，别来已多时，何尝一日不相思。杜拾遗，知不知？昨日有人诵得数篇黄绢词，吾怪异奇特借问，果然称是杜二之所为。势攫虎豹，气腾蛟螭，沧海无风似鼓荡，华岳平地欲奔驰。曹刘俯仰惭大敌，沈谢逡巡称小儿。昔在帝城中，盛名君一个。诸人见所作，无不心胆破。郎官丛里作狂歌，丞相阁中常醉卧。前年皇帝归长安，承恩阔步青云端。积翠扈游花匼匝，披香寓直月团栾。英才特达承天眷，公卿无不相钦羡。只缘汲黯好直言，遂使安仁却为掾。如今避地锦城隅，幕下英僚每日相随提玉壶。半醉起舞捋髭须，乍低乍昂傍若无。古人制礼但为防俗士，岂得为君设之乎。而我不飞不鸣亦何以，只待朝廷有知己。已曾读却无限书，拙诗一句两句在人耳。如今看之总无益，又不能崎岖傍朝市。且当事耕稼，岂得便徒尔。南阳葛亮为友朋，东山谢安作邻里。闲常把琴弄，闷即携樽起。莺啼二月三月时，花发千山万山里。此时幽旷无人知，火急将书凭驿使，为报杜拾遗。
姚合,寄永乐长官殷尧藩,故人为吏隐，高卧簿书间。绕院唯栽药，逢僧只说山。此宵欢不接，穷岁信空还。何计相寻去，严风雪满关。
韦应物,听江笛送陆侍御（同丘员外赋题）,远听江上笛，临觞一送君。还愁独宿夜，更向郡斋闻。
高適,同敬八、卢五泛河间清河,清川在城下，沿泛多所宜。同济惬数公，玩物欣良时。飘飖波上兴，燕婉舟中词。昔陟乃平原，今来忽涟漪。东流达沧海，西流延滹池。云树共晦明，井邑相逶迤。稍随归月帆，若与沙鸥期。渔父更留我，前潭水未滋。
卢肇,木笔花,软如新竹管初齐，粉腻红轻样可携。谁与诗人偎槛看，好于笺墨并分题。
张籍,灵都观李道士,仙观雨来静，绕房琼草春。素书天上字，花洞古时人。泥灶煮灵液，扫坛朝玉真。几回游阆苑，青节亦随身。
张九龄,南郊太尉酌献武舞作凯安之乐,馨香惟后德，明命光天保。肃祀崇圣灵，陈信表黄道。玉戚初蹈厉，金匏既静好。介福何穰穰，精诚格穹昊。
韦应物,再游西郊渡,水曲一追游，游人重怀恋。婵娟昨夜月，还向波中见。惊禽栖不定，流芳寒未遍。携手更何时，伫看花似霰。
白居易,会昌元年春五绝句·病后喜过刘家,忽忆前年初病后，此生甘分不衔杯。谁能料得今春事，又向刘家饮酒来。
温庭筠,观舞妓,朔音悲嘒管，瑶踏动芳尘。总袖时增怨，听破复含嚬。凝腰倚风软，花题照锦春。朱弦固凄紧，琼树亦迷人。
李中,隔墙花,颜色尤难近，馨香不易通。朱门金锁隔，空使怨春风。
刘禹锡,答前篇,小儿弄笔不能嗔，涴壁书窗且当勤。闻彼梦熊犹未兆，女中谁是卫夫人。
齐己,勉诗僧,莫把毛生刺，低佪谒李膺。须防知佛者，解笑爱名僧。道性宜如水，诗情合似冰。还同莲社客，联唱绕香灯。
贯休,落花,蝶醉蜂痴一簇香，绣葩红蒂堕残芳。因嗟好德人难得，公子王孙尽断肠。
罗隐,钱塘遇默师忆润州旧游,歌敲玉唾壶，醉击珊瑚枝。石羊妙善街，甘露平泉碑。扪苔想豪杰，剔藓看文词。归来北固山，水槛光参差。
皮日休,药名联句,为待防风饼，须添薏苡杯。香然柏子后，尊泛菊花来。石耳泉能洗，垣衣雨为裁。从容犀局静，断续玉琴哀。白芷寒犹采，青箱醉尚开。马衔衰草卧，乌啄蠹根回。雨过兰芳好，霜多桂末摧。朱儿应作粉，云母讵成灰。艺可屠龙胆，家曾近燕胎。墙高牵薜荔，障软撼玫瑰。鸓鼠啼书户，蜗牛上研台。谁能将藁本，封与玉泉才。
齐己,相和歌辞·君子行,圣人不生，麟龙何瑞；梧桐不高，凤凰何止。吾闻古之有君子，行藏以时，进退求己；荣必为天下荣，耻必为天下耻。苟进不如此，亦何必用虚伪之文章，取荣名而自美。
权德舆,奉和刘侍郎司徒奉诏伐叛书情呈宰相,玉帐元侯重，黄枢上宰雄。缘情词律外，宣力庙谋中。震耀恭天讨，严凝助岁功。行看画麟阁，凛凛有英风。
董思恭,相和歌辞·三妇艳诗,大妇裁纨素，中妇弄明珰。小妇多姿态，登楼红粉妆。丈人且安坐，初日渐流光。
刘禹锡,平齐行二首,胡尘昔起蓟北门，河南地属平卢军。貂裘代马绕东岳，峄阳孤桐削为角。地形十二虏意骄，恩泽含容历四朝。鲁人皆解带弓箭，齐人不复闻箫韶。今朝天子圣神武，手握玄符平九土。初哀狂童袭故事，文告不来方振怒。去秋诏下诛东平，官军四合犹婴城。春来群乌噪且惊，气如坏山堕其庭。牙门大将有刘生，夜半射落欃枪星。帐中虏血流满地，门外三军舞连臂。驿骑函首过黄河，城中无贼天气和。朝廷侍郎来慰抚，耕夫满野行人歌。泰山沉寇六十年，旅祭不享生愁烟。今逢圣君欲封禅，神使阴兵来助战。妖气扫尽河水清，日观杲杲卿云见。开元皇帝东封时，百神受职争奔驰。千钧猛簴顺流下，洪波涵淡浮熊罴。侍臣燕公秉文笔，玉检告天无愧词。当今睿孙承圣祖，岳神望幸河宗舞。青门大道属车尘，共待葳蕤翠华举。
罗邺,公子行,金鞍玉勒照花明，过后春风特地生。半醉五侯门里出，月高犹在禁街行。
白居易,长安送柳大东归,白社羁游伴，青门远别离。浮名相引住，归路不同归。
吴筠,高士咏·冲虚真人,冲虚冥至理，体道自玄通。不受子阳禄，但饮壶丘宗。泠然竟何依，挠挑游大空。未知风乘我，为是我乘风。
王建,废寺,废寺乱来为县驿，荒松老柏不生烟。空廊屋漏画僧尽，梁上犹书天宝年。
王勃,别人四首,久客逢馀闰，他乡别故人。自然堪下泪，谁忍望征尘。江上风烟积，山幽云雾多。送君南浦外，还望将如何。桂轺虽不驻，兰筵幸未开。林塘风月赏，还待故人来。霜华净天末，雾色笼江际。客子常畏人，何为久留滞。
崔峒,赠元秘书,旧书稍稍出风尘，孤客逢秋感此身。秦地谬为门下客，淮阴徒笑市中人。也闻阮籍寻常醉，见说陈平不久贫。幸有故人茅屋在，更将心事问情亲。
赵嘏,途中,故园回首雁初来，马上千愁付一杯。惟有新诗似相识，暮山吟处共徘徊。
柳宗元,摘樱桃赠元居士，时在望仙亭南楼与朱道士同处,海上朱樱赠所思，楼居况是望仙时。蓬莱羽客如相访，不是偷桃一小儿。
贾岛,送裴校书,拜官从秘省，署职在藩维。多故长疏索，高秋远别离。天寒泗上醉，夜静岳阳棋。使府临南海，帆飞到不迟。
皎然,送李道士,常随山上下，忽限江南北。共是忘情人，何由肯相忆。
李频,古意,白马游何处，青楼日正长。凤箫抛旧曲，鸾镜懒新妆。玄鸟深巢静，飞花入户香。虽非窦滔妇，锦字已成章。
杜牧,长安夜月,寒光垂静夜，皓彩满重城。万国尽分照，谁家无此明。古槐疏影薄，仙桂动秋声。独有长门里，蛾眉对晓晴。
高骈,言怀,恨乏平戎策，惭登拜将坛。手持金钺冷，身挂铁衣寒。主圣扶持易，恩深报效难。三边犹未静，何敢便休官。
马戴,期王炼师不至（一作秦系诗）,黄精蒸罢洗琼杯，林下从留石上苔。昨日围棋未终局，多乘白鹤下山来。
孙光宪,谒金门,留不得，留得也应无益。白纻春衫如雪色，扬州初去日。轻别离，甘抛掷，江上满帆风疾。却羡彩鸳三十六，孤鸾还一只。
白居易,问秋光,殷卿领北镇，崔尹开南幕。外事信为荣，中怀未必乐。何如不才者，兀兀无所作。不引窗下琴，即举池上酌。淡交唯对水，老伴无如鹤。自适颇从容，旁观诚濩落。身心转恬泰，烟景弥淡泊。回首语秋光，东来应不错。
孔绍安,别徐永元秀才,金汤既失险，玉石乃同焚。坠叶还相覆，落羽更为群。岂谓三秋节，重伤千里分。远离弦易转，幽咽水难闻。欲识相思处，山川间白云。
杜牧,今皇帝陛下一诏征兵…次第归降臣获睹圣功辄献歌咏,捷书皆应睿谋期，十万曾无一镞遗。汉武惭夸朔方地，周宣休道太原师。威加塞外寒来早，恩入河源冻合迟。听取满城歌舞曲，凉州声韵喜参差。
贯休,春晚寄卢使君,满郭春如画，空堂心自澄。禅抛金鼎药，诗和玉壶冰。白雨飘花尽，晴霞向阁凝。寂寥还得句，因寄柳吴兴。
NA,续谣,评事不读律，博士不寻章。糊心宣抚使，眯目圣神皇。
杜荀鹤,题仇处士郊居（处士弃官卜居）,江南景簇此林亭，手板蓝裾自可轻。洞里客来无俗话，郭中人到有公情。闲敲岩果呼猿接，时钓溪鱼引鹤争。笑我有诗三百首，马蹄红日急于名。
杜荀鹤,感秋,年年名路谩辛勤，襟袖空多马上尘。画戟门前难作客，钓鱼船上易安身。冷烟粘柳蝉声老，寒渚澄星雁叫新。自是侬家无住处，不关天地窄于人。
元稹,恭王故太妃挽歌词二首（校书郎时作）,燕姞贻天梦，梁王尽孝思。虽从魏诏葬，得用汉藩仪。曙月残光敛，寒箫度曲迟。平生奉恩地，哀挽欲何之。文卫罗新圹，仙娥掩暝山。雪云埋陇合，箫鼓望城还。寒树风难静，霜郊夜更闲。哀荣深孝嗣，仪表在河间。
万齐融,赠别江头,东南飞鸟处，言是故乡天。江上风花晚，君行定几千。计程频破月，数别屡开年。明岁浔阳水，相思寄采莲。
孟郊,峥嵘岭,疏凿顺高下，结构横烟霞。坐啸郡斋肃，玩奇石路斜。古树浮绿气，高门结朱华。始见峥嵘状，仰止逾可嘉。
杜甫,春望,国破山河在，城春草木深。感时花溅泪，恨别鸟惊心。烽火连三月，家书抵万金。白头搔更短，浑欲不胜簪。
李峤,九月奉教作,曲池朝下雁，幽砌夕吟蛩。叶径兰芳尽，花潭菊气浓。寒催四序律，霜度九秋钟。还当明月夜，飞盖远相从。
廉氏,峡中即事,清秋三峡此中去，鸣鸟孤猿不可闻。一道水声多乱石，四时天色少晴云。日暮泛舟溪溆口，那堪夜永思氛氲。
皎然,建安寺西院喜王郎中遘恩命初至联句,迹就空门退，官从画省迁。住持良有愿，朝谒穴无缘。身净金绳内，心驰玉扆前。荣添一两日，恩降九霄年。慕法能轻冕，追非欲佩弦。栖闲那可久，鸳鹭待行联。
皇甫曾,春和杜相公移入长兴宅，奉呈诸宰执,欲向幽偏适，还从绝地移。秦官鼎食贵，尧世土阶卑。戟户槐阴满，书窗竹叶垂。才分午夜漏，遥隔万年枝。北阙深恩在，东林远梦知。日斜门掩映，山远树参差。论道齐鸳翼，题诗忆凤池。从公亦何幸，长与珮声随。
杜甫,麂,永与清溪别，蒙将玉馔俱。无才逐仙隐，不敢恨庖厨。乱世轻全物，微声及祸枢。衣冠兼盗贼，饕餮用斯须。
贯休,酬王相公见赠,孤拙将来岂偶然，不能为漏滴青莲。一从麟笔题墙后，常只冥心古像前。九德陶熔空有迹，六窗清净始通禅。今朝幸捧琼瑶赠，始见玄中更有玄。
韦应物,与卢陟同游永定寺北池僧斋,密竹行已远，子规啼更深。绿池芳草气，闲斋春树阴。晴蝶飘兰径，游蜂绕花心。不遇君携手，谁复此幽寻。
皮日休,茶中杂咏·茶焙,凿彼碧岩下，恰应深二尺。泥易带云根，烧难碍石脉。初能燥金饼，渐见干琼液。九里共杉林，相望在山侧。
刘威,送元秀才入道,不教荣乐损天机，愿逐鸾皇次第飞。明月满时开道帔，欲尘飘处脱儒衣，只携仙籍还金洞，便与时流隔翠微。空有缄题报亲爱，一千年后始西归。
孟氏,答少年,谁家少年儿，心中暗自欺。不道终不可，可即恐郎知。
陆畅,出蓝田关寄董使君,万里烟萝锦帐间，云迎水送度蓝关。七盘九折难行处，尽是龚黄界外山。
戴叔伦,题秦隐君丽句亭,北人归欲尽，犹自住萧山。闭户不曾出，诗名满世间。
杜牧,龙丘途中二首（一作李商隐诗）,汉苑残花别，吴江盛夏来。唯看万树合，不见一枝开。水色饶湘浦，滩声怯建溪。泪流回月上，可得更猿啼。
齐己,送谭三藏入京,阿闍梨与佛身同，灌顶难施利济功。持咒力须资运祚，度人心要似虚空。东周路踏红尘里，北极门瞻紫气中。好进梵文沾帝泽，却归天策继真风。
白居易,谕怀,黑头日已白，白面日已黑。人生未死间，变化何终极。常言在己者，莫若形与色。一朝改变来，止遏不能得。况彼身外事，悠悠通与塞。
姚合,夜宴太仆田卿宅,故人九寺长，邀我此同欢。永夜开筵静，中年饮酒难。微风侵烛影，叠漏过林端。腊后分朝日，天明几刻残。
皇甫冉,送柳八员外赴江西,岐路穷无极，长江九派分。行人随旅雁，楚树入湘云。久在征南役，何殊蓟北勋。离心不可问，岁暮雪纷纷。
皎然,寄昱上人上方居,厌向人间住，逢山欲懒归。片云闲似我，日日在禅扉。地静松阴遍，门空鸟语稀。夜凉疏磬尽，师友自相依。
白居易,小曲新词二首,霁色鲜宫殿，秋声脆管弦。圣明千岁乐，岁岁似今年。红裾明月夜，碧簟早秋时。好向昭阳宿，天凉玉漏迟。
姚合,过李处士山居,闲居昼掩扉，门柳荫蔬畦。因病方收药，寻僧始度溪。少逢人到户，时有燕衔泥。萧洒身无事，名高孰与齐。
李白,琴曲歌辞·飞龙引二首,黄帝铸鼎于荆山，炼丹砂，丹砂成黄金。骑龙飞上太清家，云愁海思令人嗟。宫中彩女颜如花，飘然挥手凌紫霞。从风纵体登銮车。登銮车，侍轩辕，遨游青天中，其乐不可言。鼎湖流水清且闲，轩辕去时有弓剑。古人传道留其间，后宫婵娟多花颜。乘鸾飞烟亦不还，骑龙攀天造天关。造天关，闻天语，长云河车载玉女。载玉女，过紫皇，紫皇乃赐白兔所捣之药，后天而老凋三光。下视瑶池见王母，蛾眉萧飒如秋霜。
李適,饯唐永昌赴任东都,闻道飞凫向洛阳，翩翩矫翮度文昌。因声寄意三花树，少室岩前几过香。
元稹,早春寻李校书,款款春风澹澹云，柳枝低作翠栊裙。梅含鸡舌兼红气，江弄琼花散绿纹。带雾山莺啼尚小，穿沙芦笋叶才分。今朝何事偏相觅，撩乱芳情最是君。
张说,岳州作,水国生秋草，离居再及瓜。山川临洞穴，风日望长沙。物土南州异，关河北信赊。日昏闻怪鸟，地热见修蛇。远人梦归路，瘦马嘶去家。正有江潭月，徘徊恋九华。
李世民,赋得浮桥,岸曲非千里，桥斜异七星。暂低逢辇度，还高值浪惊。水摇文鹢动，缆转锦花萦。远近随轮影，轻重应人行。
戴叔伦,再巡道永留别,鬓下初惊白发时，更逢离别助秋悲。从今不学四方事，已共家人海上期。
许浑,闻两河用兵因贻友人（茅山兼寄李丛时两河用兵）,故人日已远，身事与谁论。性拙难趋世，心孤易感恩。秋悲怜宋玉，夜舞笑刘琨。徒有干时策，青山尚掩门。
白居易,禁中夜作，书与元九,心绪万端书两纸，欲封重读意迟迟。五声宫漏初鸣夜，一点窗灯欲灭时。
王维,皇甫岳云溪杂题五首·莲花坞,日日采莲去，洲长多暮归。弄篙莫溅水，畏湿红莲衣。
陈去疾,踏歌行,鸳鸯楼下万花新，翡翠宫前百戏陈。夭矫翔龙衔火树，飞来瑞凤散芳春。仙跸初传紫禁香，瑞云开处夜花芳。繁弦促管升平调，绮缀丹莲借月光。
张泌,春江雨,雨溟溟，风泠泠，老松瘦竹临烟汀。空江冷落野云重，村中鬼火微如星。夜惊溪上渔人起，滴沥篷声满愁耳。子规叫断独未眠，罨岸春涛打船尾。
刘叉,古怨,君莫嫌丑妇，丑妇死守贞。山头一怪石，长作望夫名。鸟有并翼飞，兽有比肩行。丈夫不立义，岂如鸟兽情。
杨谏,赠知己,江南折芳草，江北赠佳期。江阔水复急，过江常苦迟。蘋白兰叶青，恐度先香时。美人碧云外，宁见长相思。
白居易,三月三日登庾楼寄庾三十二,三日欢游辞曲水，二年愁卧在长沙。每登高处长相忆，何况兹楼属庾家。
水神,霅溪夜宴诗（湘江神歌）,渺渺烟波接九疑，几人经此泣江蓠。年年绿水青山色，不改重华南狩时。
李群玉,仙明洲口号,长爱沙洲水竹居，暮江春树绿阴初。浪翻新月金波浅，风损轻云玉叶疏。半浦夜歌闻荡桨，一星幽火照叉鱼。二年此处寻佳句，景物常输楚客书。
薛能,长安道,汲汲复营营，东西连两京。关繻古若在，山岳累应成。各自有身事，不相知姓名。交驰兼众类，分散入重城。此去应无尽，万方人旋生。空馀片言苦，来往觅刘桢。
徐凝,览镜词,宝镜磨来寒水清，青衣把就绿窗明。潘郎懊恼新秋发，拔却一茎生两茎。
钱起,送鲍中丞赴太原军营,年壮才仍美，时来道易行。宠兼三独任，威肃贰师营。将略过南仲，天心寄北京。云旂临塞色，龙笛出关声。汉月随霜去，边尘计日清。渐知王事好，文武用书生。
方干,送镜空上人游江南,去住如云鹤，飘然不可留。何山逢后夏，一食在孤舟。细雨莲塘晚，疏蝉橘岸秋。应怀旧溪月，夜过石窗流。
崔善为,答王无功冬夜载酒乡馆,颁条忝贵郡，悬榻久相望。处士同杨郑，邦君谢李疆。讵知方拥彗，逢子敬惟桑。明朝蓬户侧，会自谒任棠。
李白,送侄良携二妓赴会稽，戏有此赠,携妓东山去，春光半道催。遥看若桃李，双入镜中开。
虎丘石壁鬼,祭后见石上诗,幽明虽异路，平昔忝攻文。欲知潜昧处，山北两孤坟。
张令问,与杜光庭,试问朝中为宰相，何如林下作神仙。一壶美酒一炉药，饱听松风白昼眠。
韦应物,沣上对月，寄孔谏议,思怀在云阙，泊素守中林。出处虽殊迹，明月两知心。
李白,夜下征虏亭,船下广陵去，月明征虏亭。山花如绣颊，江火似流萤。
白居易,自吟拙什，因有所怀,懒病每多暇，暇来何所为。未能抛笔砚，时作一篇诗。诗成淡无味，多被众人嗤。上怪落声韵，下嫌拙言词。时时自吟咏，吟罢有所思。苏州及彭泽，与我不同时。此外复谁爱，唯有元微之。谪向江陵府，三年作判司。相去二千里，诗成远不知。
刘赞,柳枝词》，见《吟窗杂录,絮花飞起雪漫漫，长得宫娥带笑看。
李观,赠冯宿,寒城上秦原，游子衣飘飘。黑云截万里，猎火从中烧。阴空蒸长烟，杀气独不销。冰交石可裂，风疾山如摇。时无青松心，顾我独不凋。
刘长卿,温汤客舍,冬狩温泉岁欲阑，宫城佳气晚宜看。汤熏仗里千旗暖，雪照山边万井寒。君门献赋谁相达，客舍无钱辄自安。且喜礼闱秦镜在，还将妍丑付春官。
刘幽求,书怀,心为明时尽，君门尚不容。田园迷径路，归去欲何从。
岑参,走马川行，奉送出师西征,君不见走马川行雪海边，平沙莽莽黄入天。轮台九月风夜吼，一川碎石大如斗，随风满地石乱走。匈奴草黄马正肥，金山西见烟尘飞，汉家大将西出师。将军金甲夜不脱，半夜军行戈相拨，风头如刀面如割。马毛带雪汗气蒸，五花连钱旋作冰，幕中草檄砚水凝。虏骑闻之应胆慑，料知短兵不敢接，车师西门伫献捷。
白居易,昼寝,坐整白单衣，起穿黄草履。朝餐盥漱毕，徐下阶前步。暑风微变候，昼刻渐加数。院静地阴阴，鸟鸣新叶树。独行还独卧，夏景殊未暮。不作午时眠，日长安可度。
齐己,偶题,时事懒言多忌讳，野吟无主若纵横。君看三百篇章首，何处分明著姓名。
薛逢,送剡客,两重江外片帆斜，数里林塘绕一家。门掩右军馀水石，路横诸谢旧烟霞。扁舟几处逢溪雪，长笛何人怨柳花。若到天台洞阳观，葛洪丹井在云涯。
权德舆,览镜见白发数茎光鲜特异,秋来皎洁白须光，试脱朝簪学酒狂。一曲酣歌还自乐，儿孙嬉笑挽衣裳。
元稹,春游,酒户年年减，山行渐渐难。欲终心懒慢，转恐兴阑散。镜水波犹冷，稽峰雪尚残。不能辜物色，乍可怯春寒。远目伤千里，新年思万端。无人知此意，闲凭小栏干。
胡曾,咏史诗·会稽山,越王兵败已山栖，岂望全生出会稽。何事夫差无远虑，更开罗网放鲸鲵。
高適,哭裴少府,世人谁不死，嗟君非生虑。扶病适到官，田园在何处。公才群吏感，葬事他人助。余亦未识君，深悲哭君去。
孟郊,游城南韩氏庄,初疑潇湘水，锁在朱门中。时见水底月，动摇池上风。清气润竹林，白光连虚空。浪簇霄汉羽，岸芳金碧丛。何言数亩间，环泛路不穷。愿逐神仙侣，飘然汗漫通。
李峤,兔,上蔡应初击，平冈远不稀。目随槐叶长，形逐桂条飞。汉月澄秋色，梁园映雪辉。唯当感纯孝，郛郭引兵威。
王建,宫词一百首,蓬莱正殿压金鳌，红日初生碧海涛。闲著五门遥北望，柘黄新帕御床高。殿前传点各依班，召对西来八诏蛮。上得青花龙尾道，侧身偷觑正南山。龙烟日暖紫曈曈，宣政门当玉殿风。五刻阁前卿相出，下帘声在半天中。白玉窗前起草臣，樱桃初赤赐尝新。殿头传语金阶远，只进词来谢圣人。内人对御叠花笺，绣坐移来玉案边。红蜡烛前呈草本，平明舁出阁门宣。千牛仗下放朝初，玉案傍边立起居。每日进来金凤纸，殿头无事不多书。延英引对碧衣郎，江砚宣毫各别床。天子下帘亲考试，宫人手里过茶汤。未明开著九重关，金画黄龙五色幡。直到银台排仗合，圣人三殿对西番。少年天子重边功，亲到凌烟画阁中。教觅勋臣写图本，长将殿里作屏风。丹凤楼门把火开，五云金辂下天来。阶前走马人宣尉，天子南郊一宿回。楼前立仗看宣赦，万岁声长拜舞齐。日照彩盘高百尺，飞仙争上取金鸡。集贤殿里图书满，点勘头边御印同。真迹进来依数字，别收锁在玉函中。秘殿清斋刻漏长，紫微宫女夜焚香。拜陵日近公卿发，卤簿分头入太常。新调白马怕鞭声，供奉骑来绕殿行。为报诸王侵早入，隔门催进打球名。对御难争第一筹，殿前不打背身球。内人唱好龟兹急，天子鞘回过玉楼。新衫一样殿头黄，银带排方獭尾长。总把玉鞭骑御马，绿鬃红额麝香香。罗衫叶叶绣重重，金凤银鹅各一丛。每遍舞时分两向，太平万岁字当中。鱼藻宫中锁翠娥，先皇行处不曾过。如今池底休铺锦，菱角鸡头积渐多。殿前明日中和节，连夜琼林散舞衣。传报所司分蜡烛，监开金锁放人归。五更三点索金车，尽放宫人出看花。仗下一时催立马，殿头先报内园家。城东北面望云楼，半下珠帘半上钩。骑马行人长远过，恐防天子在楼头。射生宫女宿红妆，把得新弓各自张。临上马时齐赐酒，男儿跪拜谢君王。新秋白兔大于拳，红耳霜毛趁草眠。天子不教人射杀，玉鞭遮到马蹄前。内鹰笼脱解红绦，斗胜争飞出手高。直上碧云还却下，一双金爪掬花毛。竞渡船头掉采旗，两边溅水湿罗衣。池东争向池西岸，先到先书上字归。灯前飞入玉阶虫，未卧常闻半夜钟。看著中元斋日到，自盘金线绣真容。红灯睡里唤春云，云上三更直宿分。金砌雨来行步滑，两人抬起隐花裙。一时起立吹箫管，得宠人来满殿迎。整顿衣裳皆著却，舞头当拍第三声。琵琶先抹六么头，小管丁宁侧调愁。半夜美人双唱起，一声声出凤凰楼。春池日暖少风波，花里牵船水上歌。遥索剑南新样锦，东宫先钓得鱼多。十三初学擘箜篌，弟子名中被点留。昨日教坊新进入，并房宫女与梳头。红蛮杆拨贴胸前，移坐当头近御筵。用力独弹金殿响，凤凰飞下四条弦。春风吹雨洒旗竿，得出深宫不怕寒。夸道自家能走马，团中横过觅人看。粟金腰带象牙锥，散插红翎玉突枝。旋猎一边还引马，归来鸡兔绕鞍垂。云駮花骢各试行，一般毛色一般缨。殿前来往重骑过，欲得君王别赐名。每夜停灯熨御衣，银熏笼底火霏霏。遥听帐里君王觉，上直钟声始得归。因吃樱桃病放归，三年著破旧罗衣。内中人识从来去，结得金花上贵妃。欲迎天子看花去，下得金阶却悔行。恐见失恩人旧院，回来忆著五弦声。往来旧院不堪修，近敕宣徽别起楼。闻有美人新进入，六宫未见一时愁。自夸歌舞胜诸人，恨未承恩出内频。连夜宫中修别院，地衣帘额一时新。闷来无处可思量，旋下金阶旋忆床。收得山丹红蕊粉，镜前洗却麝香黄。蜂须蝉翅薄松松，浮动搔头似有风。一度出时抛一遍，金条零落满函中。合暗报来门锁了，夜深应别唤笙歌。房房下著珠帘睡，月过金阶白露多。御厨不食索时新，每见花开即苦春。白日卧多娇似病，隔帘教唤女医人。丛丛洗手绕金盆，旋拭红巾入殿门。众里遥抛新摘子，在前收得便承恩。御池水色春来好，处处分流白玉渠。密奏君王知入月，唤人相伴洗裙裾。移来女乐部头边，新赐花檀木五弦。缏得红罗手帕子，中心细画一双蝉。新晴草色绿温暾，山雪初消渐出浑。今日踏青归校晚，传声留著望春门。两楼相换珠帘额，中尉明朝设内家。一样金盘五千面，红酥点出牡丹花。尽送春来出内家，记巡传把一枝花。散时各自烧红烛，相逐行归不上车。家常爱著旧衣裳，空插红梳不作妆。忽地下阶裙带解，非时应得见君王。别敕教歌不出房，一声一遍奏君王。再三博士留残拍，索向宣徽作彻章。行中第一争先舞，博士傍边亦被欺。忽觉管弦偷破拍，急翻罗袖不教知。私缝黄帔舍钗梳，欲得金仙观里居。近被君王知识字，收来案上检文书。月冷江清近猎时，玉阶金瓦雪澌澌。浴堂门外抄名入，公主家人谢面脂。未承恩泽一家愁，乍到宫中忆外头。求守管弦声款逐，侧商调里唱伊州。东风泼火雨新休，舁尽春泥扫雪沟。走马犊车当御路，汉阳宫主进鸡球。风帘水阁压芙蓉，四面钩栏在水中。避热不归金殿宿，秋河织女夜妆红。圣人生日明朝是，私地教人属内监。自写金花红榜子，前头先进凤凰衫。避暑昭阳不掷卢，井边含水喷鸦雏。内中数日无呼唤，拓得滕王蛱蝶图。内宴初秋入二更，殿前灯火一天明。中宫传旨音声散，诸院门开触处行。玉蝉金雀三层插，翠髻高丛绿鬓虚。舞处春风吹落地，归来别赐一头梳。树叶初成鸟护窠，石榴花里笑声多。众中遗却金钗子，拾得从他要赎么。小殿初成粉未乾，贵妃姊妹自来看。为逢好日先移入，续向街西索牡丹。内人相续报花开，准拟君王便看来。逢着五弦琴绣袋，宜春院里按歌回。巡吹慢遍不相和，暗数看谁曲校多。明日梨花园里见，先须逐得内家歌。黄金合里盛红雪，重结香罗四出花。一一傍边书敕字，中官送与大臣家。未明东上阁门开，排仗声从后殿来。阿监两边相对立，遥闻索马一时回。宫人早起笑相呼，不识阶前扫地夫。乞与金钱争借问，外头还似此间无。小随阿姊学吹笙，见好君王赐与名。夜拂玉床朝把镜，黄金殿外不教行。日高殿里有香烟，万岁声长动九天。妃子院中初降诞，内人争乞洗儿钱。宫花不共外花同，正月长生一半红。供御樱桃看守别，直无鸦鹊到园中。殿前铺设两边楼，寒食宫人步打球。一半走来争跪拜，上棚先谢得头筹。太仪前日暖房来，嘱向朝阳乞药栽。敕赐一窠红踯躅，谢恩未了奏花开。御前新赐紫罗襦，步步金阶上软舆。宫局总来为喜乐，院中新拜内尚书。鹦鹉谁教转舌关，内人手里养来奸。语多更觉承恩泽，数对君王忆陇山。分朋闲坐赌樱桃，收却投壶玉腕劳。各把沈香双陆子，局中斗累阿谁高。禁寺红楼内里通，笙歌引驾夹城东。裹头宫监堂前立，手把牙鞘竹弹弓。春风院院落花堆，金锁生衣掣不开。更筑歌台起妆殿，明朝先进画图来。舞来汗湿罗衣彻，楼上人扶下玉梯。归到院中重洗面，金花盆里泼银泥。宿妆残粉未明天，总立昭阳花树边。寒食内人长白打，库中先散与金钱。众中偏得君王笑，偷把金箱笔砚开。书破红蛮隔子上，旋推当直美人来。教遍宫娥唱遍词，暗中头白没人知。楼中日日歌声好，不问从初学阿谁。青楼小妇砑裙长，总被抄名入教坊。春设殿前多队舞，朋头各自请衣裳。水中芹叶土中花，拾得还将避众家。总待别人般数尽，袖中拈出郁金芽。玉箫改调筝移柱，催换红罗绣舞筵。未戴柘枝花帽子，两行宫监在帘前。窗窗户户院相当，总有珠帘玳瑁床。虽道君王不来宿，帐中长是炷牙香。雨入珠帘满殿凉，避风新出玉盆汤。内人恐要秋衣着，不住熏笼换好香。金吾除夜进傩名，画袴朱衣四队行。院院烧灯如白日，沈香火底坐吹笙。树头树底觅残红，一片西飞一片东。自是桃花贪结子，错教人恨五更风。金殿当头紫阁重，仙人掌上玉芙蓉。太平天子朝迎日，五色云车驾六龙。鸳鸯瓦上瞥然声，昼寝宫娥梦里惊。元是我王金弹子，海棠花下打流莺。忽地金舆向月陂，内人接著便相随。却回龙武军前过，当处教开卧鸭池。画作天河刻作牛，玉梭金镊采桥头。每年宫里穿针夜，敕赐诸亲乞巧楼。春来睡困不梳头，懒逐君王苑北游。暂向玉花阶上坐，簸钱赢得两三筹。步行送入长门里，不许来辞旧院花。只恐他时身到此，乞恩求赦放还家。缣罗不著索轻容，对面教人染退红。衫子成来一遍出，明朝半片在园中。弹棋玉指两参差，背局临虚斗著危。先打角头红子落，上三金字半边垂。后宫宫女无多少，尽向园中笑一团。舞蝶落花相觅著，春风共语亦应难。宛转黄金白柄长，青荷叶子画鸳鸯。把来不是呈新样，欲进微风到御床。供御香方加减频，水沈山麝每回新。内中不许相传出，已被医家写与人。药童食后送云浆，高殿无风扇少凉。每到日中重掠鬓，衩衣骑马绕宫廊。
杨巨源,太原赠李属侍御,路入桑干塞雁飞，枣郎年少有光辉。春风走马三千里，不废看花君绣衣。
赵鸾鸾,云鬟,扰扰香云湿未干，鸦领蝉翼腻光寒。侧边斜插黄金凤，妆罢夫君带笑看。
孟云卿,寒食,二月江南花满枝，他乡寒食远堪悲。贫居往往无烟火，不独明朝为子推。
王维,赠李颀,闻君饵丹砂，甚有好颜色。不知从今去，几时生羽翼。王母翳华芝，望尔昆仑侧。文螭从赤豹，万里方一息。悲哉世上人，甘此膻腥食。
张均,岳阳晚景（一作父说诗）,晚景寒鸦集，秋风旅雁归。水光浮日出，霞彩映江飞。洲白芦花吐，园红柿叶稀。长沙卑湿地，九月未成衣。
杜甫,佳人,绝代有佳人，幽居在空谷。自云良家子，零落依草木。关中昔丧败，兄弟遭杀戮。官高何足论，不得收骨肉。世情恶衰歇，万事随转烛。夫婿轻薄儿，新人已如玉。合昏尚知时，鸳鸯不独宿。但见新人笑，那闻旧人哭。在山泉水清，出山泉水浊。侍婢卖珠回，牵萝补茅屋。摘花不插发，采柏动盈掬。天寒翠袖薄，日暮倚修竹。
刘长卿,避地江东，留别淮南使院诸公,长安路绝鸟飞通，万里孤云西复东。旧业已应成茂草，馀生只是任飘蓬。何辞向物开秦镜，却使他人得楚弓。此去行持一竿竹，等闲将狎钓渔翁。
徐知仁,奉和圣制送张说巡边,圣德膺三统，皇恩被八埏。大明均照物，小丑未宁边。国相台衡重，元戎庙略宣。紫泥方受命，黄石乃推贤。问罪阴山下，安人属国前。度关行照月，乘障坐消烟。北阙纡宸藻，南桥列祖筵。耀威当夏日，杀气指秋天。鞞鼓鼋鼍振，旌旗鸟兽悬。由来词翰手，今见勒燕然。
白居易,予与故刑部李侍郎早结道友以药术为事…旧游因贻同志,从哭李来伤道气，自亡元后减诗情。金丹同学都无益，水竹邻居竟不成。月夜若为游曲水，花时那忍到升平。如年七十身犹在，但恐伤心无处行。
于武陵,宿江口,南渡人来绝，喧喧雁满沙。自生江上月，长有客思家。半夜下霜岸，北风吹荻花。自惊归梦断，不得到天涯。
萧昕,洛出书,海内昔凋瘵，天网斯浡潏。龟灵启圣图，龙马负书出。大哉明德盛，远矣彝伦秩。地敷作乂功，人免为鱼恤。既彰千国理，岂止百川溢。永赖至于今，畴庸未云毕。
李縠,醉中袭美先月中归,休文虽即逃琼液，阿鹜还须掩玉闺。月落金鸡一声后，不知谁悔醉如泥。
韩愈,游城南十六首·嘲少年,直把春偿酒，都将命乞花。只知闲信马，不觉误随车。
王邵,冬晚对雪忆胡处士,寒更传唱晚，清镜览衰颜。隔牖风惊竹，开帘雪满山。洒空深巷静，积素广庭闲。借问袁安舍，翛然尚闭关。
陆龟蒙,奉和袭美夏景冲澹偶作次韵二首,蝉雀参差在扇纱，竹襟轻利箨冠斜。垆中有酒文园会，琴上无弦靖节家。芝畹烟霞全覆穗，橘洲风浪半浮花。闲思两地忘名者，不信人间发解华。只于池曲象山幽，便是潇湘浸石楼。斜拂芡盘轻鹜下，细穿菱线小鲵游。闲开茗焙尝须遍，醉拨书帷卧始休。莫道仙家无好爵，方诸还拜碧琳侯。
陈润,送骆征君,野人膺辟命，溪上掩柴扉。黄卷犹将去，青山岂更归。马留苔藓迹，人脱薜萝衣。他日相思处，天边望少微。
杜荀鹤,关试后筵上别同人,日午离筵到夕阳，明朝秦地与吴乡。同年多是长安客，不信行人欲断肠。
卢殷,月夜,露下凉生簟，无人月满庭。难闻逆河浪，徒望白榆星。树绕孤栖鹊，窗飞就暗萤。移时宿兰影，思共习芳馨。
章碣,春别,掷下离觞指乱山，趋程不待凤笙残。花边马嚼金衔去，楼上人垂玉箸看。柳陌虽然风袅袅，葱河犹自雪漫漫。殷勤莫厌貂裘重，恐犯三边五月寒。
储光羲,题茅山华阳洞,华阳洞口片云飞，细雨濛濛欲湿衣。玉箫遍满仙坛上，应是茅家兄弟归。
齐己,城中怀山友,春城来往桃李碧，暖艳红香断消息。吾徒自有山中邻，白昼冥心坐岚壁。
李建勋,夏日酬祥松二公见访,多谢空门客，时时出草堂。从容非有约，淡薄不相忘。池映春篁老，檐垂夏果香。西峰正清霁，自与拂吟床。
白居易,卯时酒,佛法赞醍醐，仙方夸沆瀣。未如卯时酒，神速功力倍。一杯置掌上，三咽入腹内。煦若春贯肠，暄如日炙背。岂独肢体畅，仍加志气大。当时遗形骸，竟日忘冠带。似游华胥国，疑反混元代。一性既完全，万机皆破碎。半醒思往来，往来吁可怪。宠辱忧喜间，惶惶二十载。前年辞紫闼，今岁抛皂盖。去矣鱼返泉，超然蝉离蜕。是非莫分别，行止无疑碍。浩气贮胸中，青云委身外。扪心私自语，自语谁能会。五十年来心，未如今日泰。况兹杯中物，行坐长相对。
窦巩,忝职武昌，初至夏口，书事献府主相公,白发放櫜鞬，梁王爱旧全。竹篱江畔宅，梅雨病中天。时奉登楼宴，闲修上水船。邑人兴谤易，莫遣鹤支钱。
NA,郎吏语,司门水部，入省不数。
无名氏,空水共澄鲜,悠然四望通，渺渺水无穷。海鹤飞天际，烟林出镜中。云消澄遍碧，霞起澹微红。落日浮光满，遥山翠色同。樵声喧竹屿，棹唱入莲丛。远客舟中兴，烦襟暂一空。
贯休,蒿里,兔不迟，乌更急，但恐穆王八骏，著鞭不及。所以蒿里，坟出蕺蕺。气凌云天，龙腾凤集。尽为风消土吃，狐掇蚁拾。黄金不啼玉不泣，白杨骚屑，乱风愁月。折碑石人，莽秽榛没。牛羊窸窣，时见牧童儿，弄枯骨。
袁晖,长门怨,早知君爱歇，本自无萦妒。谁使恩情深，今来反相误。愁眠罗帐晓，泣坐金闺暮。独有梦中魂，犹言意如故。
刘禹锡,和令狐相公玩白菊,家家菊尽黄，梁国独如霜。莹静真琪树，分明对玉堂。仙人披雪氅，素女不红妆。粉蝶来难见，麻衣拂更香。向风摇羽扇，含露滴琼浆。高艳遮银井，繁枝覆象床。桂丛惭并发，梅蕊妒先芳。一入瑶华咏，从兹播乐章。
钱起,送征雁,秋空万里净，嘹唳独南征。风急翻霜冷，云开见月惊。塞长怯去翼，影灭有馀声。怅望遥天外，乡愁满目生。
施肩吾,杂曲歌辞·古别离二首,古人谩歌西飞燕，十年不见狂夫面。三更风作切梦刀，万转愁成系肠线。所嗟不及牛女星，一年一度得相见。老母别爱子，少妻送征郎。血流既四面，乃亦断二肠。不愁寒无衣，不怕饥无粮。惟恐征战不还乡，母化为鬼妻为孀。
孟翔,奉和郎中游仙山四瀑布兼寄李吏部、包秘监判官,昔人恣探讨，飞流称石门。安知郡城侧，别有神泉源。疏凿意大禹，勤求闻轩辕。悠悠几千岁，翳荟群木繁。奇状出蔽蔓，胜概毕讨论。沿崖百丈落，奔注当空翻。下如散雨足，上拟屯云根。变态凡几处，静神竟朝昏。渴贤寄珠玉，受馥寻兰荪。萝茑罥紫绶，岩隈驻朱轓。方思谢康乐，好事名空存。
李端,问张山人疾,先生沈病意何如，蓬艾门前客转疏。不见领徒过绛帐，唯闻与婢削丹书。
许棠,五原书事,西出黄云外，东怀白浪遥。星河愁立夜，雷电独行朝。碛迥人防寇，天空雁避雕。如何非战卒，弓剑不离腰。
刘行敏,嘲崔生,崔生犯夜行，武候正严更。幞头拳下落，高髻掌中擎。杖迹胸前出，绳文腕后生。愁人不惜夜，随意晓参横。
宋之问,苑中遇雪应制,紫禁仙舆诘旦来，青旂遥倚望春台。不知庭霰今朝落，疑是林花昨夜开。
杜牧,送别,溪边杨柳色参差，攀折年年赠别离。一片风帆望已极，三湘烟水返何时。多缘去棹将愁远，犹倚危亭欲下迟。莫殢酒杯闲过日，碧云深处是佳期。
白居易,有感三首,鬓发已斑白，衣绶方朱紫。穷贱当壮年，富荣临暮齿。车舆红尘合，第宅青烟起。彼来此须去，品物之常理。第宅非吾庐，逆旅暂留止。子孙非我有，委蜕而已矣。有如蚕造茧，又似花生子。子结花暗凋，茧成蚕老死。悲哉可奈何，举世皆如此。莫养瘦马驹，莫教小妓女。后事在目前，不信君看取。马肥快行走，妓长能歌舞。三年五岁间，已闻换一主。借问新旧主，谁乐谁辛苦。请君大带上，把笔书此语。往事勿追思，追思多悲怆。来事勿相迎，相迎已惆怅。不如兀然坐，不如塌然卧。食来即开口，睡来即合眼。二事最关身，安寝加餐饭。忘怀任行止，委命随修短。更若有兴来，狂歌酒一醆。
王昌龄,失题（理入景势）,时与醉林壑，因之堕农桑。槐烟渐含夜，楼月深苍茫。
刘兼,蜀都道中,剑关云栈乱峥嵘，得丧何由险与平。千载龟城终失守，一堆鬼录漫留名。季年必不延昏主，薄赏那堪激懦兵。李特后来多二世，纳降归拟尽公卿。
唐彦谦,登兴元城观烽火,汉川城上角三呼，扈跸防边列万夫。褒姒冢前烽火起，不知泉下破颜无。
李白,早秋单父南楼酬窦公衡,白露见日灭，红颜随霜凋。别君若俯仰，春芳辞秋条。泰山嵯峨夏云在，疑是白波涨东海。散为飞雨川上来，遥帷却卷清浮埃。知君独坐青轩下，此时结念同所怀。我闭南楼看道书，幽帘清寂在仙居。曾无好事来相访，赖尔高文一起予。
杜光庭,题平盖沼,势压长江空八阵，吴都仙客此修真。寒江向晚波涛急，深洞无风草木春。江上玉人应可见，洞中仙鹿已来驯。龙车凤辇非难遇，只要尘心早出尘。
吕温,道州送戴简处士往贺州谒杨侍郎,羸马孤童鸟道微，三千客散独南归。山公念旧偏知我，今日因君泪满衣。
李珣,定风波,志在烟霞慕隐沦，功成归看五湖春。一叶舟中吟复醉，云水，此时方认自由身。花岛为邻鸥作侣，深处，经年不见市朝人。已得希夷微妙旨，潜喜，荷衣蕙带绝纤尘。十载逍遥物外居，白云流水似相于。乘兴有时携短棹，江岛，谁知求道不求鱼。到处等闲邀鹤伴，春岸，野花香气扑琴书。更饮一杯红霞酒，回首，半钩新月贴清虚。又见辞巢燕子归，阮郎何事绝音徽。帘外西风黄叶落，池阁，隐莎蛩叫雨霏霏。愁坐算程千万里，频跂，等闲经岁两相违。听鹊凭龟无定处，不知，泪痕流在画罗衣。雁过秋空夜未央，隔窗烟月锁莲塘。往事岂堪容易想，惆怅，故人迢递在潇湘。纵有回文重叠意，谁寄？解鬟临镜泣残妆。沉水香消金鸭冷，愁永，候虫声接杵声长。帘外烟和月满庭，此时闲坐若为情。小阁拥炉残酒醒，愁听，寒风叶落一声声。惟恨玉人芳信阻，云雨，屏帷寂寞梦难成。斗转更阑心杳杳，将晓，银釭斜照绮琴横。
李中,柳絮,年年二月暮，散乱杂飞花。雨过微风起，狂飘千万家。
崔国辅,相和歌辞·王昭君,汉使南还尽，胡中妾独存。紫台绵望绝，秋草不堪论。
李商隐,寄太原卢司空三十韵（卢钧）,隋舰临淮甸，唐旗出井陉。断鳌支四柱，卓马济三灵。祖业隆盘古，孙谋复大庭。从来师俊杰，可以焕丹青。旧族开东岳，雄图奋北溟。邪同獬廌触，乐伴凤凰听。酣战仍挥日，降妖亦斗霆。将军功不伐，叔舅德惟馨。鸡塞谁生事，狼烟不暂停。拟填沧海鸟，敢竞太阳萤。内草才传诏，前茅已勒铭。那劳出师表，尽入大荒经。德水萦长带，阴山绕画屏。只忧非綮肯，未觉有膻腥。保佐资冲漠，扶持在杳冥。乃心防暗室，华发称明廷。按甲神初静，挥戈思欲醒。羲之当妙选，孝若近归宁。月色来侵幌，诗成有转櫺。罗含黄菊宅，柳恽白蘋汀。神物龟酬孔，仙才鹤姓丁。西山童子药，南极老人星。自顷徒窥管，于今愧挈瓶。何由叨末席，还得叩玄扃。庄叟虚悲雁，终童漫识鼮。幕中虽策画，剑外且伶俜。俣俣行忘止，鳏鳏卧不瞑。身应瘠于鲁，泪欲溢为荥。禹贡思金鼎，尧图忆土铏。公乎来入相，王欲驾云亭。
朱庆馀,送惠雅上人西游,五湖僧独往，此去与谁期。兴远常怜鹤，禅馀肯废诗。望云回寺晚，为讲到城迟。还想安居日，应当后夏时。
卢藏用,夜宴安乐公主宅,侯家主第一时新，上席华年不惜春。珠釭缀日那知夜，玉斝流霞畏底晨。
裴说,旅次衡阳,欲往几经年，今来意豁然。江风长借客，岳雨不因天。戏鹭飞轻雪，惊鸿叫乱烟。晚秋红藕里，十宿寄渔船。
杜甫,怀旧,地下苏司业，情亲独有君。那因丧乱后，便有死生分。老罢知明镜，悲来望白云。自从失词伯，不复更论文。
杜牧,寄内兄和州崔员外十二韵,历阳崔太守，何日不含情。恩义同钟李，埙篪实弟兄。光尘能混合，擘画最分明。台阁仁贤誉，闺门孝友声。西方像教毁，南海绣衣行。金橐宁回顾，珠簟肯一枨。只宜裁密诏，何自取专城。进退无非道，徊翔必有名。好风初婉软，离思苦萦盈。金马旧游贵，桐庐春水生。雨侵寒牖梦，梅引冻醪倾。共祝中兴主，高歌唱太平。
NA,郊庙歌辞·祀九宫贵神乐章·太和,帝在灵坛，大明登光。天回云粹，穆穆皇皇。金奏九夏，圭陈八芗。旷哉动植，如熙春阳。
李中,春日书怀,千峰雪尽鸟声春，日永孤吟野水滨。霄汉路岐升未得，花时空拂满衣尘。
李白,上三峡,巫山夹青天，巴水流若兹。巴水忽可尽，青天无到时。三朝上黄牛，三暮行太迟。三朝又三暮，不觉鬓成丝。
张乔,送三传赴长城尉（一作送前辈读三传任长城尉）,登科精鲁史，为尉及良时。高论穷诸国，长才并几司。地倾流水疾，山叠过云迟。暇日琴书畔，何人对手棋。
吕岩,百字碑,养气忘言守，降心为不为。动静知宗祖，无事更寻谁。真常须应物，应物要不迷。不迷性自住，性住气自回。气回丹自结，壶中配坎离。阴阳生返复，普化一声雷。白云朝顶上，甘露洒须弥。自饮长生酒，逍遥谁得知。坐听无弦曲，明通造化机。都来二十句，端的上天梯。
李白,清平调词三首,云想衣裳花相容，春风拂槛露华浓。若非群玉山头见，会向瑶台月下逢。一枝秾艳露凝香，云雨巫山枉断肠。借问汉宫谁得似，可怜飞燕倚新妆。名花倾国两相欢，长得君王带笑看。解释春风无限恨，沉香亭北倚阑干。
元稹,捉捕歌,捉捕复捉捕，莫捉狐与兔。狐兔藏窟穴，豺狼妨道路。道路非不妨，最忧蝼蚁聚。豺狼不陷阱，蝼蚁潜幽蠹。切切主人窗，主人轻细故。延缘蚀dw栌，渐入栋梁柱。梁栋尽空虚，攻穿痕不露。主人坦然意，昼夜安寝寤。网罗布参差，鹰犬走回互。尽力穷窟穴，无心自还顾。客来歌捉捕，歌竟泪如雨。岂是惜狐兔，畏君先后误。愿君扫梁栋，莫遣蝼蚁附。次及清道涂，尽灭豺狼步。主人堂上坐，行客门前度。然后巡野田，遍张畋猎具。外无枭獍援，内有熊罴驱。狡兔掘荒榛，妖狐熏古墓。用力不足多，得禽自无数。畏君听未详，听客有明喻。虮虱谁不轻，鲸鲵谁不恶。在海尚幽遐，在怀交秽污。歌此劝主人，主人那不悟。不悟还更歌，谁能恐违忤。
徐铉,明道人归西林，求题院额，作此送之,昔从岐阳狩，簪缨满翠微。十年劳我梦，今日送师归。曳尾龟应乐，乘轩鹤谩肥。含情题小篆，将去挂岩扉。
白居易,自咏,须白面微红，醺醺半醉中。百年随手过，万事转头空。卧疾瘦居士，行歌狂老翁。仍闻好事者，将我画屏风。
皇甫冉,奉和待勤照上人不至,东洛居贤相，南方待本师。旌麾俨欲动，杯锡杳仍迟。积雪迷何处，惊风泊几时。大臣能护法，况有故山期。
顾非熊,姚岩寺路怀友（一作桃岩怀贾岛）,路向姚岩寺，多行洞壑间。鹤声连坞静，溪色带村闲。疏叶秋前渚，斜阳雨外山。怜君不得见，诗思最相关。
白居易,冬至夜,老去襟怀常濩落，病来须鬓转苍浪。心灰不及炉中火，鬓雪多于砌下霜。三峡南宾城最远，一年冬至夜偏长。今宵始觉房栊冷，坐索寒衣托孟光。
杜頠,故绛行,君不见铜鞮观，数里城池已芜漫。君不见h6祁宫，几重台榭亦微濛。介马兵车全盛时，歌童舞女妖艳姿。一代繁华皆共绝，九原唯望冢累累。
罗隐,使者,使者衔中旨，崎岖万里行。人心犹未革，天意似难明。四海霍光第，六宫张奉营。陪臣无以报，西望不胜情。
徐夤,闻长安庚子岁事,羽檄交驰触冕旒，函关飞入铁兜鍪。皇王去国未为恨，寰海失君方是忧。五色大云凝蜀郡，几般妖气扑神州。唐尧纵禅乾坤位，不是重华莫谩求。
李世民,临洛水,春搜驰骏骨，总辔俯长河。霞处流萦锦，风前漾卷罗。水花翻照树，堤兰倒插波。岂必汾阴曲，秋云发棹歌。
贾岛,颂德上贾常侍,边臣说使朝天子，发语轰然激夏雷。高节羽书期独传，分符绛郡滞长材。啁啾鸟恐鹰鹯起，流散人归父母来。自顾此身无所立，恭谈祖德朵颐开。
王维,赠裴迪,不相见，不相见来久。日日泉水头，常忆同携手。携手本同心，复叹忽分襟。相忆今如此，相思深不深。
鲍溶,赠僧戒休,风行露宿不知贫，明月为心又是身。欲问月中无我法，无人无我问何人。
韩愈,奉和杜相公太清宫纪事陈诚上李相公十六韵（杜元颖也）,耒耜兴姬国，輴欙建夏家。在功诚可尚，于道讵为华。象帝威容大，仙宗宝历赊。卫门罗戟槊，图壁杂龙蛇。礼乐追尊盛，乾坤降福遐。四真皆齿列，二圣亦肩差。阳月时之首，阴泉气未牙。殿阶铺水碧，庭炬坼金葩。紫极观忘倦，青词奏不哗。噌吰宫夜辟，嘈囐鼓晨挝。亵味陈奚取，名香荐孔嘉。垂祥纷可录，俾寿浩无涯。贵相山瞻峻，清文玉绝瑕。代工声问远，摄事敬恭加。皎洁当天月，葳蕤捧日霞。唱妍酬亦丽，俯仰但称嗟。
沈佺期,夜宿七盘岭,独游千里外，高卧七盘西。晓月临窗近，天河入户低。芳春平仲绿，清夜子规啼。浮客空留听，褒城闻曙鸡。
韩愈,奉和虢州刘给事使君三堂新题二十一咏·渚亭,自有人知处，那无步往踪。莫教安四壁，面面看芙蓉。
韦应物,郡中对雨，赠元锡兼简杨凌,宿雨冒空山，空城响秋叶。沉沉暮色至，凄凄凉气入。萧条林表散，的砾荷上集。夜雾著衣重，新苔侵履湿。遇兹端忧日，赖与嘉宾接。
薛能,留题汾上旧居,乡园一别五年归，回首人间总祸机。尚胜邻翁常寂寞，敢嫌裘马未轻肥。尘颜不见应消落，庭树曾栽已合围。难说累牵还却去，可怜榆柳尚依依。
魏扶,贡院题,梧桐叶落满庭阴，锁闭朱门试院深。曾是昔年辛苦地，不将今日负初心。
李正封,贡院楼北新栽小松,青苍初得地，华省植来新。尚带山中色，犹含洞里春。近楼依北户，隐砌净游尘。鹤寿应成盖，龙形未有鳞。为梁资大厦，封爵耻嬴秦。幸此观光日，清风屡得亲。
法宣,和赵王观妓,桂山留上客，兰室命妖饶。城中画广黛，宫里束纤腰。舞袖风前举，歌声扇后娇。周郎不须顾，今日管弦调。
李白,登金陵冶城西北谢安墩,晋室昔横溃，永嘉遂南奔。沙尘何茫茫，龙虎斗朝昏。胡马风汉草，天骄蹙中原。哲匠感颓运，云鹏忽飞翻。组练照楚国，旌旗连海门。西秦百万众，戈甲如云屯。投鞭可填江，一扫不足论。皇运有返正，丑虏无遗魂。谈笑遏横流，苍生望斯存。冶城访古迹，犹有谢安墩。凭览周地险，高标绝人喧。想像东山姿，缅怀右军言。梧桐识嘉树，蕙草留芳根。白鹭映春洲，青龙见朝暾。地古云物在，台倾禾黍繁。我来酌清波，于此树名园。功成拂衣去，归入武陵源。
薛能,题开元寺阁,一阁见一郡，乱流仍乱山。未能终日住，尤爱暂时闲。唱棹吴门去，啼林杜宇还。高僧不可羡，西景掩禅关。
和凝,临江仙,海棠香老春江晚，小楼雾縠空濛。翠鬟初出绣帘中，麝烟鸾佩惹蘋风。碾玉钗摇鸂鶒战，雪肌云鬓将融。含情遥指碧波东，越王台殿蓼花红。披袍窣地红宫锦，莺语时转轻音。碧罗冠子稳犀簪，凤凰双飐步摇金。肌骨细匀红玉软，脸波微送春心。娇羞不肯入鸳衾，兰膏光里两情深。
王建,酬张十八病中寄诗,本性慵远行，绵绵病自生。见君绸缪思，慰我寂寞情。风幌夜不掩，秋灯照雨明。彼愁此又忆，一夕两盈盈。
聂夷中,秋夕,日往无复见，秋堂暮仍学。玄发不知白，晓人寒铜觉。为材未离群，有玉犹在璞。谁把碧桐枝，刻作云门乐。
上官仪,句,曙色随行漏，早吹入繁笳。旗文萦桂叶，骑影拂桃华。碧潭写春照，青山笼雪花。池牖风月清，闲居游客情。兰泛樽中色，松今弦上声。
李白,上留田行,行至上留田，孤坟何峥嵘。积此万古恨，春草不复生。悲风四边来，肠断白杨声。借问谁家地，埋没蒿里茔。古老向余言，言是上留田，蓬科马鬣今已平。昔之弟死兄不葬，他人于此举铭旌。一鸟死，百鸟鸣。一兽走，百兽惊。桓山之禽别离苦，欲去回翔不能征。田氏仓卒骨肉分，青天白日摧紫荆。交柯之木本同形，东枝憔悴西枝荣。无心之物尚如此，参商胡乃寻天兵。孤竹延陵，让国扬名。高风缅邈，颓波激清。尺布之谣，塞耳不能听。
李群玉,峡山寺上方,满院泉声水殿凉，疏帘微雨野松香。东峰下视南溟月，笑踏金波看海光。
冯涓,题支机石》，见《纪事》）釜鱼化作池中物，木履浮为天际船。（《苦雨,不随俗物皆成土，只待良时却补天。
张南史,寄中书李舍人,昨宵凄断处，对月与临风。鹤病三江上，兰衰百草中。题诗随谢客，饮酒寄黄翁。早岁心相待，还因贵贱同。
齐己,观烧,猎猎寒芜引，承风势不还。放来应有主，焚去到何山。焰入空濛里，烟飞苍莽间。石中有良玉，惆怅但伤颜。
李祎,石桥,别有经行所，迥跨重峦侧。粤因求瘼馀，倏想寻真域。放情恣披拂，杖策聊。，色。乱幡雾中见，雁塔云间识。薄烟幂远郊，遥峰没归翼。仙桥危石架，幽洞乘。，易测。二教无先后，一相平而直。冀兹捐俗心，永怀依妙力。
张仲素,献寿词,玉帛殊方至，歌钟比屋闻。华夷今一贯，同贺圣朝君。
李商隐,代赠,杨柳路尽处，芙蓉湖上头。虽同锦步障，独映钿箜篌。鸳鸯可羡头俱白，飞去飞来烟雨秋。
许浑,寄契盈上人,何处是西林，疏钟复远砧。雁来秋水阔，鸦尽夕阳沉。婚嫁乖前志，功名异夙心。汤师不可问，江上碧云深。
白居易,商山路驿桐树，昔与微之前后题名处,与君前后多迁谪，五度经过此路隅。笑问中庭老桐树，这回归去免来无。
韦应物,对残灯,独照碧窗久，欲随寒烬灭。幽人将遽眠，解带翻成结。
崔颢,琴曲歌辞·霍将军,长安甲第高入云，谁家居住霍将军。日晚朝回拥宾从，路傍揖拜何纷纷。莫言炙手手可热，须臾火尽灰亦灭。莫言贫贱即可欺，人生富贵自有时。一朝天子赐颜色，世上悠悠应自知。
韩愈,除官赴阙至江州寄鄂岳李大夫（李程也）,盆城去鄂渚，风便一日耳。不枉故人书，无因帆江水。故人辞礼闱，旌节镇江圻。而我窜逐者，龙钟初得归。别来已三岁，望望长迢递。咫尺不相闻，平生那可计。我齿落且尽，君鬓白几何。年皆过半百，来日苦无多。少年乐新知，衰暮思故友。譬如亲骨肉，宁免相可不。我昔实愚蠢，不能降色辞。子犯亦有言，臣犹自知之。公其务贳过，我亦请改事。桑榆倘可收，愿寄相思字。
袁不约,深秋》）送将欢笑去，收得寂寥回。（《客去,愁声秋绕杵，寒色碧归山。
孟浩然,与张折冲游耆闍寺,释子弥天秀，将军武库才。横行塞北尽，独步汉南来。贝叶传金口，山楼作赋开。因君振嘉藻，江楚气雄哉。
罗隐,春中湘中题岳麓寺僧舍,蟾宫虎穴两皆休，来凭危栏送远愁。多事林莺还谩语，薄情边雁不回头。春融只待乾坤醉，水阔深知世界浮。欲共高僧话心迹，野花芳草奈相尤。
储光羲,献王威仪,入与真主言，有骑天马来。但有华清宫，不用神明台。肃肃长自闲，门静无人开。
李商隐,小园独酌,柳带谁能结，花房未肯开。空馀双蝶舞，竟绝一人来。半展龙须席，轻斟玛瑙杯。年年春不定，虚信岁前梅。
贯休,相和歌辞·胡无人行,霍嫖姚，赵充国，天子将之平朔漠。肉胡之肉，烬胡帐幄，千里万里，惟留胡之空壳。边风萧萧，榆叶初落，杀气昼赤，枯骨夜哭。将军既立殊勋，遂有胡无人曲。我闻之天子富有四海，德被无垠。但令一物得所，八表来宾，亦何必令彼胡无人。
齐己,相和歌辞·善哉行,大鹏刷翮谢溟渤，青云万层高突出。下视秋涛空渺弥，旧处鱼龙皆细物。人生在世何容易，眼浊心昏信生死。愿除嗜欲待身轻，携手同寻列仙事。
吕温,题阳人城,忠驱义感即风雷，谁道南方乏武才。天下起兵诛董卓，长沙子弟最先来。
萧遘,句,吾家九叶相，尽继明时出。
储光羲,寄孙山人,新林二月孤舟还，水满清江花满山。借问故园隐君子，时时来往住人间。
元稹,赠熊士登,平生本多思，况复老逢春。今日梅花下，他乡值故人。
钱起,登覆釜山遇道人二首,晨策趣无涯，名山深转秀。三休变覆景，万转迷宇宙。攀崖到天窗，入洞穷玉溜。侧径蹲怪石，飞萝掷惊狖。花间炼药人，鸡犬和乳窦。散发便迎客，采芝仍满袖。郭璞赋游仙，始愿今可就。真气重嶂里，知君嘉遁幽。山阶压丹穴，药井通洑流。道者带经出，洞中携我游。欲骖白霓去，且为紫芝留。忽忆武陵事，别家疑数秋。
李绅,欲到西陵寄王行周,西陵沙岸回流急，船底粘沙去岸遥。驿吏递呼催下缆，棹郎闲立道齐桡。犹瞻伍相青山庙，未见双童白鹤桥。欲责舟人无次第，自知贪酒过春潮。
郭震,惜花,艳拂衣襟蕊拂杯，绕枝闲共蝶徘徊。春风满目还惆怅，半欲离披半未开。
袁郊,露,湛湛腾空下碧霄，地卑湿处更偏饶。菅茅丰草皆沾润，不道良田有旱苗。
施肩吾,听范玄长吟,声声扣出碧琅玕，能使秋猿欲叫难。诗兴未穷心更远，手垂青拂向云看。
元结,补乐歌十首·九渊,圣德至深兮，奫奫如渊；生类娭娭兮，孰知其然。
郑谷,同志顾云下第出京偶有寄勉,凤策联华是国华，春来偶未上仙槎。乡连南渡思菰米，泪滴东风避杏花。吟聒暮莺归庙院，睡消迟日寄僧家。一般情绪应相信，门静莎深树影斜。
韩偓,雨,坐来簌簌山风急，山雨随风暗原隰。树带繁声出竹闻，溪将大点穿篱入。饷妇寥翘布领寒，牧童拥肿蓑衣湿。此时高味共谁论，拥鼻吟诗空伫立。
孟浩然,广陵别薛八（一题作送友东归）,士有不得志，栖栖吴楚间。广陵相遇罢，彭蠡泛舟还。樯出江中树，波连海上山。风帆明日远，何处更追攀。
NA,郊庙歌辞·仪坤庙乐章·金奏（一本无此章）,阴灵曜祉，轩曜降精。祥符淑气，庆集柔明。瑶俎既列，雕桐发声。徽猷永远，比德皇英。
王维,游悟真寺（一作王缙诗）,闻道黄金地，仍开白玉田。掷山移巨石，咒岭出飞泉。猛虎同三径，愁猿学四禅。买香然绿桂，乞火踏红莲。草色摇霞上，松声泛月边。山河穷百二，世界接三千。梵宇聊凭视，王城遂渺然。灞陵才出树，渭水欲连天。远县分诸郭，孤村起白烟。望云思圣主，披雾隐群贤。薄宦惭尸素，终身拟尚玄。谁知草庵客，曾和柏梁篇。
刘禹锡,潇湘神,湘水流，湘水流，九疑云物至今愁。若问二妃何处所，零陵芳草露中秋。斑竹枝，斑竹枝，泪痕点点寄相思。楚客欲听瑶瑟怨，潇湘深夜月明时。
章碣,送谢进士还闽,百越风烟接巨鳌，还乡心壮不知劳。雷霆入地建溪险，星斗逼人梨岭高。却拥木绵吟丽句，便攀龙眼醉香醪。名场声利喧喧在，莫向林泉改鬓毛。
元稹,使东川·望驿台（三月尽）,可怜三月三旬足，怅望江边望驿台。料得孟光今日语，不曾春尽不归来。
元稹,和乐天赠樊著作,君为著作诗，志激词且温。璨然光扬者，皆以义烈闻。千虑竟一失，冰玉不断痕。谬予顽不肖，列在数子间。因君讥史氏，我亦能具陈。羲黄眇云远，载籍无遗文。煌煌二帝道，铺设在典坟。尧心惟舜会，因著为话言。皋夔益稷禹，粗得无间然。缅然千载后，后圣曰孔宣。迥知皇王意，缀书为百篇。是时游夏辈，不敢措舌端。信哉作遗训，职在圣与贤。如何至近古，史氏为闲官。但令识字者，窃弄刀笔权。由心书曲直，不使当世观。贻之千万代，疑言相并传。人人异所见，各各私所遍。以是曰褒贬，不如都无焉。况乃丈夫志，用舍贵当年。顾予有微尚，愿以出处论。出非利吾已，其出贵道全。全道岂虚设，道全当及人。全则富与寿，亏则饥与寒。遂我一身逸，不如万物安。解悬不泽手，拯溺无折旋。神哉伊尹心，可以冠古先。其次有独善，善己不善民。天地为一物，死生为一源。合杂分万变，忽若风中尘。抗哉巢由志，尧舜不可迁。舍此二者外，安用名为宾。持谢著书郎，愚不愿有云。
李隆基,王屋山送道士司马承祯还天台,紫府求贤士，清溪祖逸人。江湖与城阙，异迹且殊伦。间有幽栖者，居然厌俗尘。林泉先得性，芝桂欲调神。地道逾稽岭，天台接海滨。音徽从此间，万古一芳春。
张籍,牧童词,远牧牛，绕村四面禾黍稠。陂中饥乌啄牛背，令我不得戏垄头。入陂草多牛散行，白犊时向芦中鸣。隔堤吹叶应同伴，还鼓长鞭三四声。牛牛食草莫相触，官家截尔头上角。
冯延巳,金错刀（一名醉瑶瑟）,双玉斗，百琼壶，佳人欢饮笑喧呼。麒麟欲画时难偶，鸥鹭何猜兴不孤。歌婉转，醉模糊，高烧银烛卧流苏。只销几觉懵腾睡，身外功名任有无。日融融，草芊芊，黄莺求友啼林前。柳条袅袅拖金线，花蕊茸茸簇锦毡。鸠逐妇，燕穿帘，狂蜂浪蝶相翩翩。春光堪赏还堪玩，恼杀东风误少年。
可止,哭贾岛,燕生松雪地，蜀死葬山根。诗僻降今古，官卑误子孙。冢栏寒月色，人哭苦吟魂。墓雨滴碑字，年年添藓痕。
李颀,送綦毋三谒房给事,夫子大名下，家无钟石储。惜哉湖海上，曾校蓬莱书。外物非本意，此生空澹如。所思但乘兴，远适唯单车。高道时坎坷，故交愿吹嘘。徒言青琐闼，不爱承明庐。百里人户满，片言争讼疏。手持莲花经，目送飞鸟馀。晚景南路别，炎云中伏初。此行傥不遂，归食芦洲鱼。
白居易,和韩侍郎苦雨,润气凝柱础，繁声注瓦沟。暗留窗不晓，凉引簟先秋。叶湿蚕应病，泥稀燕亦愁。仍闻放朝夜，误出到街头。
韦应物,天长寺上方别子西有道,假邑非拙素，况乃别伊人。聊登释氏居，携手恋兹晨。高旷出尘表，逍遥涤心神。青山对芳苑，列树绕通津。车马无时绝，行子倦风尘。今当遵往路，伫立欲何申。唯持贞白志，以慰心所亲。
齐己,寻阳道中作,秋声连岳树，草色遍汀洲。多事时为客，无人处上楼。云疏片雨歇，野阔九江流。欲向南朝去，诗僧有惠休。
元稹,留呈梦得、子厚、致用（题蓝桥驿）,泉溜才通疑夜磬，烧烟馀暖有春泥。千层玉帐铺松盖，五出银区印虎蹄。暗落金乌山渐黑，深埋粉堠路浑迷。心知魏阙无多地，十二琼楼百里西。
高適,登垄,垄头远行客，垄上分流水。流水无尽期，行人未云已。浅才登一命，孤剑通万里。岂不思故乡，从来感知己。
王维,与卢员外象过崔处士兴宗林亭,绿树重阴盖四邻，青苔日厚自无尘。科头箕踞长松下，白眼看他世上人。
法振,送人游闽越,不须行借问，为尔话闽中。海岛阴晴日，江帆来去风。道游玄度宅，身寄朗陵公。此别何伤远，如今关塞通。
高適,酬李少府,出塞魂屡惊，怀贤意难说。谁知吾道间，乃在客中别。日夕捧琼瑶，相思无休歇。伊人虽薄宦，举代推高节。述作凌江山，声华满冰雪。一登蓟丘上，四顾何惨烈。来雁无尽时，边风正骚屑。将从崖谷遁，且与沉浮绝。君若登青云，余当投魏阙。
皎然,酬元主簿子球别赠,故人方远适，访我陈别情。此夜偶禅室，一言了无生。览君缄中宝，如搴清玉瑛。胡为蕴高价，岁晚徒营营。辞秩贫且病，何人见艰贞。出无黄金橐，空歌白苎行。威迟策驽马，独望故关树。渺渺千里心，春风起中路。近闻新拜命，鸾凤犹栖棘。劝君寄一枝，且养冥冥翼。甘泉多竹花，明年待君食。
孟郊,生生亭,滩闹不妨语，跨溪仍置亭。置亭嵽嵲头，开窗纳遥青。遥青新画出，三十六扇屏。褭褭立平地，棱棱浮高冥。一日数开扉，仙闪目不停。徒夸远方岫，曷若中峰灵。拔意千馀丈，浩言永堪铭。浩言无愧同，愧同忍丑醒。致之未有力，力在君子听。
陆龟蒙,乐府杂咏六首·金吾子,嫁得金吾子，常闻轻薄名。君心如不重，妾腰徒自轻。
储光羲,采莲词,浅渚荇花繁，深潭菱叶疏。独往方自得，耻邀淇上姝。广江无术阡，大泽绝方隅。浪中海童语，流下鲛人居。春雁时隐舟，新萍复满湖。采采乘日暮，不思贤与愚。
杜甫,官池春雁二首,自古稻粱多不足，至今鸂鶒乱为群。且休怅望看春水，更恐归飞隔暮云。青春欲尽急还乡，紫塞宁论尚有霜。翅在云天终不远，力微矰缴绝须防。
徐铉,送王员外宰德安,家世朱门贵，官资粉署优。今为百里长，应好五峰游。柳影连彭泽，湖光接庾楼。承明须再入，官满莫淹留。
赵嘏,冷日过骊山（一作孟迟诗）,冷日微烟渭水愁，翠华宫树不胜秋。霓裳一曲千门锁，白尽梨园弟子头。
岑参,青门歌，送东台张判官,青门金锁平旦开，城头日出使车回。青门柳枝正堪折，路傍一日几人别。东出青门路不穷，驿楼官树灞陵东。花扑征衣看似绣，云随去马色疑骢。胡姬酒垆日未午，丝绳玉缸酒如乳。灞头落花没马蹄，昨夜微雨花成泥。黄鹂翅湿飞转低，关东尺书醉懒题。须臾望君不可见，扬鞭飞鞚疾如箭。借问使乎何时来，莫作东飞伯劳西飞燕。
李绅,苏州不住遥望武丘报恩两寺,秋山古寺东西远，竹院松门怅望同。幽鸟静时侵径月，野烟消处满林风。塔分朱雁馀霞外，刹对金螭落照中。官备散寮身却累，往来惭谢二莲宫。
杜荀鹤,访蔡融因题,杖藜时复过荒郊，来到君家不忍抛。每见苦心修好事，未尝开口怨平交。一溪寒色渔收网，半树斜阳鸟傍巢。必若天工主人事，肯交吾子委衡茅。
于濆,戍客南归,北别黄榆塞，南归白云乡。孤舟下彭蠡，楚月沈沧浪。为子惜功业，满身刀箭疮。莫渡汨罗水，回君忠孝肠。
李商隐,江亭散席循柳路吟（归官舍）,春咏敢轻裁，衔辞入半杯。已遭江映柳，更被雪藏梅。寡和真徒尔，殷忧动即来。从诗得何报，惟感二毛催。
元稹,空屋题（十月十四日夜）,朝从空屋里，骑马入空台。尽日推闲事，还归空屋来。月明穿暗隙，灯烬落残灰。更想咸阳道，魂车昨夜回。
杜甫,游子,巴蜀愁谁语，吴门兴杳然。九江春草外，三峡暮帆前。厌就成都卜，休为吏部眠。蓬莱如可到，衰白问群仙。
庾抱,别蔡参军,人世多飘忽，沟水易东西。今日欢娱尽，何年风月同。悲生万里外，恨起一杯中。性灵如未失，南北有征鸿。
杜甫,雨,行云递崇高，飞雨霭而至。潺潺石间溜，汩汩松上驶。亢阳乘秋热，百谷皆已弃。皇天德泽降，焦卷有生意。前雨伤卒暴，今雨喜容易。不可无雷霆，间作鼓增气。佳声达中宵，所望时一致。清霜九月天，仿佛见滞穗。郊扉及我私，我圃日苍翠。恨无抱瓮力，庶减临江费。
赵嘏,东亭柳,拂水斜烟一万条，几随春色倚河桥。不知别后谁攀折，犹自风流胜舞腰。
皎然,赋得灯心送李侍御萼（光字）,灯心生众草，因有始知芳。彩妓窗偏丽，金桃动更香。花惊春未尽，焰喜夜初长。别后空离室，何人借末光。
陆羽,会稽东小山,月色寒潮入剡溪，青猿叫断绿林西。昔人已逐东流去，空见年年江草齐。
周贺,与崔弇话别,归思缘平泽，幽斋夜话迟。人寻冯翊去，草向建康衰。雨雪生中路，干戈阻后期。几年方见面，应是镊苍髭。
孟郊,喜与长文上人宿李秀才小山池亭,灯尽语不尽，主人庭砌幽。柳枝星影曙，兰叶露华浮。块岭笑群岫，片池轻众流。更闻清净子，逸唱颇难俦。
卢照邻,奉使益州至长安发钟阳驿,跻险方未夷，乘春聊骋望。落花赴丹谷，奔流下青嶂。葳蕤晓树滋，滉漾春江涨。平川看钓侣，狭径闻樵唱。蝶戏绿苔前，莺歌白云上。耳目多异赏，风烟有奇状。峻阻将长城，高标吞巨舫。联翩事羁靮，辛苦劳疲恙。夕济几潺湲，晨登每惆怅。谁念复刍狗，山河独偏丧。
严维,酬刘员外见寄,苏耽佐郡时，近出白云司。药补清羸疾，窗吟绝妙词。柳塘春水慢，花坞夕阳迟。欲识怀君意，明朝访楫师。
NA,崔成甫翻得宝歌,得宝弘农野，弘农得宝那。潭里船车闹，扬州铜器多。三郎当殿坐，听唱得宝歌。
吕岩,洞庭湖君山颂,午夜君山玩月回，西邻小圃碧莲开。天香风露苍华冷，云在青霄鹤未来。
房孺复,酬窦大闲居见寄,来自三湘到五溪，青枫无树不猿啼。名惭竹使宦情少，路隔桃源归思迷。鵩鸟赋成知性命，鲤鱼书至恨暌携。烦君强著潘年比，骑省风流讵可齐。
段成式,观棋（一作温庭筠诗）,闲对弈楸倾一壶，黄羊枰上几成都。他时谒帝铜池晓，便赌宣城太守无。
裴夷直,病中知皇子陂荷花盛发寄王缋,十里莲塘路不赊，病来帘外是天涯。烦君四句遥相寄，应得诗中便看花。
皇甫冉,同李司直诸公暑夜南馀馆,何处多明月，津亭暑夜深。烟霞不可望，云树更沉沉。好是吴中隐，仍为洛下吟。微官朝复夕，牵强亦何心。
权德舆,岭上逢久别者又别,十年曾一别，征路此相逢。马首向何处，夕阳千万峰。
周昙,前汉门·夏贺良,汉代中微亦再昌，忠臣忧国冀修禳。赤精符谶诚非妄，枉杀无辜夏贺良。
于鹄,赠不食姑,不食非关药，天生是女仙。见人还起拜，留伴亦开田。无窟寻溪宿，兼衣扫叶眠。不知何代女，犹带剪刀钱。
王建,送张籍归江东,清泉浣尘缁，灵药释昏狂。君诗发大雅，正气回我肠。复令五彩姿，洁白归天常。昔岁同讲道，青襟在师傍。出处两相因，如彼衣与裳。行行成此归，离我适咸阳。失意未还家，马蹄尽四方。访余咏新文，不倦道路长。僮仆怀昔念，亦如还故乡。相亲惜昼夜，寝息不异床。犹将在远道，忽忽起思量。黄金未为罍，无以挹酒浆。所念俱贫贱，安得相发扬。回车远归省，旧宅江南厢。归乡非得意，但贵情义彰。五月天气热，波涛毒于汤。慎勿多饮酒，药膳愿自强。
李频,东渭桥晚眺,秦地有吴洲，千樯渭曲头。人当返照立，水彻故乡流。落第春难过，穷途日易愁。谁知桥上思，万里在江楼。
杨衡,仙女词,玉京初侍紫皇君，金缕鸳鸯满绛裙。仙宫一闭无消息，遥结芳心向碧云。
李频,送友人游太原,孤帆几日悬，楚客思飘然。水宿南湖夜，山离旧国年。秋风高送雁，寒雨入停蝉。此去勤书札，时常中路传。
杜荀鹤,离家,丈夫三十身如此，疲马离乡懒著鞭。槐柳路长愁杀我，一枝蝉到一枝蝉。
戴叔伦,婺州路别录事,府中相见少，江上独行遥。会日起离恨，新年别旧僚。春云犹伴雪，寒渚未通潮。回首群山暝，思君转寂寥。
白居易,东城晚归,一条邛杖悬龟榼，双角吴童控马衔。晚入东城谁识我，短靴低帽白蕉衫。
孟郊,结爱（一作古结爱）,心心复心心，结爱务在深。一度欲离别，千回结衣襟。结妾独守志，结君早归意。始知结衣裳，不如结心肠。坐结行亦结，结尽百年月。
白居易,杂曲歌辞·潜别离,不得哭，潜别离。不得语，暗相思。两心之外无人知。深笼夜锁独栖鸟，利剑春断连理枝。河水虽浊有清日，乌头虽黑有白时。惟有潜离与暗别，彼此甘心无后期。
赵嘏,下第后归永乐里自题二首,无地无媒只一身，归来空拂满床尘。尊前尽日谁相对，唯有南山似故人。玄发侵愁忽似翁，暖尘寒袖共东风。公卿门户不知处，立马九衢春影中。
高適,赠别沈四逸人,沈侯未可测，其况信浮沉。十载常独坐，几人知此心。乘舟蹈沧海，买剑投黄金。世务不足烦，有田西山岑。我来遇知己，遂得开清襟。何意阃阈间，沛然江海深。疾风扫秋树，濮上多鸣砧。耿耿尊酒前，联雁飞愁音。平生重离别，感激对孤琴。
李白,陪族叔刑部侍郎晔及中书贾舍人至游洞庭五首,洞庭西望楚江分，水尽南天不见云。日落长沙秋色远，不知何处吊湘君。南湖秋水夜无烟，耐可乘流直上天。且就洞庭赊月色，将船买酒白云边。洛阳才子谪湘川，元礼同舟月下仙。记得长安还欲笑，不知何处是西天。洞庭湖西秋月辉，潇湘江北早鸿飞。醉客满船歌白苎，不知霜露入秋衣。帝子潇湘去不还，空馀秋草洞庭间。淡扫明湖开玉镜，丹青画出是君山。
杜頠,相和歌辞·从军行,秋草马蹄轻，角弓持弦急。去为龙城候，正值胡兵袭。军气横大荒，战酣日将入。长风金鼓动，白雾铁衣湿。四起愁边声，南辕时伫立。断蓬孤自转，寒雁飞相及。万里云沙涨，路平冰霰涩。夜闻汉使归，独向刀环泣。
李德裕,初归平泉，过龙门南岭，遥望山居即事,初归故乡陌，极望且徐轮。近野樵蒸至，平泉烟火新。农夫馈鸡黍，渔子荐霜鳞。惆怅怀杨仆，惭为关外人。
皮日休,庚寅岁十一月新罗弘惠上人与本国同书请日休…以诗送之,三十麻衣弄渚禽，岂知名字彻鸡林。勒铭虽即多遗草，越海还能抵万金。鲸鬣晓掀峰正烧，鳌睛夜没岛还阴，二千馀字终天别，东望辰韩泪洒襟。
岑参,送颜韶（得飞字）,迁客犹未老，圣朝今复归。一从襄阳住，几度梨花飞。世事了可见，怜君人亦稀。相逢贪醉卧，未得作春衣。
温庭筠,弹筝人,天宝年中事玉皇，曾将新曲教宁王。钿蝉金雁今零落，一曲伊州泪万行。
李端,送郑宥入蜀迎觐,宁亲西陟险，君去异王阳。在世谁非客，还家即是乡。剑门千转尽，巴水一支长。请语愁猿道，无烦促泪行。
方干,自缙云赴郡溪流百里轻棹一发曾不崇朝…段郎中,激箭溪湍势莫凭，飘然一叶若为乘。仰瞻青壁开天罅，斗转寒湾避石棱。巢鸟夜惊离岛树，啼猿昼怯下岩藤。此中明日寻知己，恐似龙门不易登。
李商隐,齐梁晴云,缓逐烟波起，如妒柳绵飘。故临飞阁度，欲入回陂销。萦歌怜画扇，敞景弄柔条。更奈天南位，牛渚宿残宵。
姚合,送喻凫校书归毗陵,主人庭叶黑，诗稿更谁书。阙下科名出，乡中赋籍除。山春烟树众，江远晚帆疏。吾亦家吴者，无因到弊庐。
伍唐珪,山中卧病寄卢郎中,十年耕钓水云间，住僻家贫少往还。一径绿苔凝晓露，满头白发对青山。野僧采药来医病，樵客携觞为解颜。空恋旧时恩奖地，无因匍匐出柴关。
李绅,新楼诗二十首·北楼樱桃花,开花占得春光早，雪缀云装万萼轻。凝艳拆时初照日，落英频处乍闻莺。舞空柔弱看无力，带月葱茏似有情。多事东风入闺闼，尽飘芳思委江城。
裴度,太原题厅壁,危事经非一，浮荣得是空。白头官舍里，今日又春风。
方干,贻曦上人,四十年来多少人，一分零落九成尘。与师犹得重相见，亦是枯株勉强春。
刘方平,夜月,更深月色半人家，北斗阑干南斗斜。今夜偏知春气暖，虫声新透绿窗纱。
方干,贻钱塘县路明府,志业不得力，到今犹苦吟。吟成五字句，用破一生心。世路屈声远，寒溪怨气深。前贤多晚达，莫怕鬓霜侵。
李贺,仁和里杂叙皇甫湜（湜新尉陆浑）,大人乞马癯乃寒，宗人贷宅荒厥垣。横庭鼠径空土涩，出篱大枣垂朱残。安定美人截黄绶，脱落缨裾瞑朝酒。还家白笔未上头，使我清声落人后。枉辱称知犯君眼，排引才升强縆断。洛风送马入长关，阖扇未开逢猰犬。那知坚都相草草，客枕幽单看春老。归来骨薄面无膏，疫气冲头鬓茎少。欲雕小说干天官，宗孙不调为谁怜。明朝下元复西道，崆峒叙别长如天。
韩偓,玉合（杂言）,罗囊绣两凤凰，玉合雕双鸂鶒。中有兰膏渍红豆，每回拈著长相忆。长相忆，经几春？人怅望，香氤氲。开缄不见新书迹，带粉犹残旧泪痕。
张祜,过石头城,累累墟墓葬西原，六代同归蔓草根。唯是岁华流尽处，石头城下水千痕。
王维,冬晚对雪忆胡居士家（一作王劭诗，非）,寒更传晓箭，清镜览衰颜。隔牖风惊竹，开门雪满山。洒空深巷静，积素广庭闲。借问袁安舍，翛然尚闭关。
骆宾王,在兖州饯宋五之问,淮沂泗水地，梁甫汶阳东。别路青骊远，离尊绿蚁空。柳寒凋密翠，棠晚落疏红。别后相思曲，凄断入琴风。
武元衡,题故蔡国公主九华观上池院,朱门临九衢，云木蔼仙居。曲沼天波接，层台凤舞馀。曙烟深碧筱，香露湿红蕖。瑶瑟含风韵，纱窗积翠虚。秦楼今寂寞，真界竟何如。不与蓬瀛异，迢迢远玉除。
杜甫,高都护骢马行（高仙芝开元末为安西副都护）,安西都护胡青骢，声价欻然来向东。此马临阵久无敌，与人一心成大功。功成惠养随所致，飘飘远自流沙至。雄姿未受伏枥恩，猛气犹思战场利。腕促蹄高如踣铁，交河几蹴曾冰裂。五花散作云满身，万里方看汗流血。长安壮儿不敢骑，走过掣电倾城知。青丝络头为君老，何由却出横门道。
白居易,武丘寺路（去年重开寺路桃李莲荷约种数千株）,自开山寺路，水陆往来频。银勒牵骄马，花船载丽人。芰荷生欲遍，桃李种仍新。好住湖堤上，长留一道春。
包佶,郊庙歌辞·祀风师乐章·奠币登歌,旨酒告絜，青蘋应候。礼陈瑶币，乐献金奏。弹弦自昔，解冻惟旧。仰瞻肸蚃，群祥来凑。
武则天,唐明堂乐章·迎送王公,千官肃事，万国朝宗。载延百辟，爰集三宫。君臣德合，鱼水斯同。睿图方永，周历长隆。
杜荀鹤,途中春,马上览春色，丈夫惭泪垂。一生看却老，五字未逢知。酒力不能久，愁根无可医。明年到今日，公道与谁期。
段成式,嘲元中丞（一作襄阳中堂赏花为宪与妓人戏语潮之）,莺里花前选孟光，东山逋客酒初狂。素娥毕竟难防备，烧得河车莫遣尝。
杨巨源,元日观朝,北极长尊报圣期，周家何用问元龟。天颜入曙千官拜，元日迎春万物知。阊阖回临黄道正，衣裳高对碧山垂。微臣愿献尧人祝，寿酒年年太液池。
白居易,题令狐家木兰花,腻如玉指涂朱粉，光似金刀剪紫霞。从此时时春梦里，应添一树女郎花。
王仁裕,过平戎谷吊胡翙,立马荒郊满目愁，伊人何罪死林丘。风号古木悲长在，雨湿寒莎泪暗流。莫道文章为众嫉，只应轻薄是身雠。不缘魂寄孤山下，此地堪名鹦鹉洲。
庾抱,骢马,枥上浮云骢，本出吴门中。发迹来东道，长鸣起北风。回鞍拂桂白，赪汗类尘红。灭没徒留影，无因图汉宫。
武元衡,秋原寓目,木落风高天宇开，秋原一望思悠哉。边城今少射雕骑，连雁嗷嗷何处来。
张祜,书愤,三十未封侯，颠狂遍九州。平生镆铘剑，不报小人雠。
李昭象,句,投文得仕而今少，佩印还家古所荣。
白居易,板桥路,梁苑城西二十里，一渠春水柳千条。若为此路今重过，十五年前旧板桥。曾共玉颜桥上别，不知消息到今朝。
刘禹锡,和乐天题真娘墓,薝卜林中黄土堆，罗襦绣黛已成灰。芳魂虽死人不怕，蔓草逢春花自开。幡盖向风疑舞袖，镜灯临晓似妆台。吴王娇女坟相近，一片行云应往来。
灵一,送陈允初卜居麻园,欲向麻源隐，能寻谢客踪。空山几千里，幽谷第三重。茅宇宁须葺，荷衣不待缝。因君见往事，为我谢乔松。
贾岛,暮过山村,数里闻寒水，山家少四邻。怪禽啼旷野，落日恐行人。初月未终夕，边烽不过秦。萧条桑柘外，烟火渐相亲。
戴叔伦,赠韦评事儹,与道共浮沈，人间岁月深。是非园吏梦，忧喜塞翁心。细草谁开径，芳条自结阴。由来居物外，无事可抽簪。
李贺,杂曲歌辞·十二月乐辞·正月,上楼迎春新春归，暗黄著柳宫漏迟。薄薄淡霭弄野姿，寒绿幽泥生短丝。锦床晓卧玉肌冷，露脸未开对朝暝。官街柳带不堪折，早晚菖蒲胜绾结。
贾岛,早蝉,早蝉孤抱芳槐叶，噪向残阳意度秋。也任一声催我老，堪听两耳畏吟休。得非下第无高韵，须是青山隐白头。若问此心嗟叹否，天人不可怨而尤。
李冶,卧病》）鞞鼓喧行选，旌旗拂座隅。（《陷贼寄故人》）不睹河阳一县花，空见青山三两点。（《寄房明府》，以上俱见《吟窗杂录,经时未架却，心绪乱纵横。已看云鬟散，更念木枯荣。
高適,画马篇（同诸公宴睢阳李太守，各赋一物）,君侯枥上骢，貌在丹青中。马毛连钱蹄铁色，图画光辉骄玉勒。马行不动势若来，权奇蹴踏无尘埃。感兹绝代称妙手，遂令谈者不容口。麒麟独步自可珍，驽骀万匹知何有。终未如他枥上骢，载华毂，骋飞鸿。荷君剪拂与君用，一日千里如旋风。
吴融,寄殿院高侍御,黄梅雨细幂长洲，柳密花疏水慢流。钓艇正寻逋客去，绣衣方结少年游。风前不肯看垂手，灯下还应惜裹头。一夜自怜无羽翼，独当何逊滴阶愁。
王维,早朝,皎洁明星高，苍茫远天曙。槐雾暗不开，城鸦鸣稍去。始闻高阁声，莫辨更衣处。银烛已成行，金门俨驺驭。
何儒亮,亚父碎玉斗,嬴女昔解网，楚王有遗躅。破关既定秦，碎首闻献玉。贞姿应刃散，清响因风续。匪徇切泥功，将明怀璧辱。莫量汉祖德，空受项君勖。事去见前心，千秋渭水绿。
王维,不遇咏,北阙献书寝不报，南山种田时不登。百人会中身不预，五侯门前心不能。身投河朔饮君酒，家在茂陵平安否。且此登山复临水，莫问春风动杨柳。今人昨人多自私，我心不说君应知。济人然后拂衣去，肯作徒尔一男儿。
李频,旅怀,万里共心论，徒言吾道存。奉亲无别业，谒帝有何门。水宿惊涛浦，山行落叶村。长安长梦去，欹枕即闻猿。
吴融,秋事,江天暑气自凉清，物候须知一雨成。松竹健来唯欠语，蕙兰衰去始多情。他年拟献书空在，此日知机意尽平。更欲轻桡放烟浪，苇花深处睡秋声。
齐己,酬洞庭陈秀才,何必要识面，见诗惊苦心。此门从自古，难学至如今。青草湖云阔，黄陵庙木深。精搜当好景，得即动知音。
贯休,偶作因怀山中道侣,是是非非竟不真，桃花流水送青春。姓刘姓项今何在，争利争名愁杀人。必竟输他常寂默，只应赢得苦沈沦。深云道者相思否，归去来兮湘水滨。
白居易,神照禅师同宿,八年三月晦，山梨花满枝。龙门水西寺，夜与远公期。晏坐自相对，密语谁得知。前后际断处，一念不生时。
姚鹄,送石贯归湖州,同志幸同年，高堂君独还。齐荣恩未报，共隐事应闲。访寺临湖岸，开楼见海山。洛中推二陆，莫久恋乡关。
阎防,句,熊踞庭中树，龙蒸栋里云。
戎昱,出军,龙绕旌竿兽满旗，翻营乍似雪中移。中军一队三千骑，尽是并州游侠儿。
孟郊,蜘蛛讽,万类皆有性，各各禀天和。蚕身与汝身，汝身何太讹。蚕身不为己，汝身不为佗。蚕丝为衣裳，汝丝为网罗。济物几无功，害物日已多。百虫虽切恨，其将奈尔何。
戴叔伦,游道林寺,佳山路不远，俗侣到常稀。及此烟霞暮，相看复欲归。
杨师道,侍宴赋得起坐弹鸣琴二首（一作杨希道诗）,北林鹊夜飞，南轩月初进。调弦发清徵，荡心祛褊吝。变作离鸿声，还入思归引。长叹未终极，秋风飘素鬓。丝传园客意，曲奏楚妃情。罕有知音者，空劳流水声。
方干,孙氏林亭,池亭才有二三亩，风景胜于千万家。瑟瑟林排全巷竹，猩猩血染半园花。并床欹枕逢春尽，援笔持杯到日斜。丱角相知成白首，而今欢笑莫咨嗟。
罗邺,江帆,别离不独恨蹄轮，渡口风帆发更频。何处青楼方凭槛，半江斜日认归人。
裴夷直,戏酬惟赏上人,师是浮云无著身，我居尘网敢相亲。应从海上秋风便，偶自飞来不为人。
许浑,晚自东郭回留一二游侣,乡心迢递宦情微，吏散寻幽竟落晖。林下草腥巢鹭宿，洞前云湿雨龙归。钟随野艇回孤棹，鼓绝山城掩半扉。今夜西斋好风月，一瓢春酒莫相违。
刘威,赠欧阳秀才,桐上知音日下身，道光谁不仰清尘。偶来水馆逢为客，旧熟诗名似故人。永日空惊沧海阔。何年重见白头新。权门要路应行遍，闲伴山夫一夜贫。
NA,僖宗时童谣,金色虾蟆争努眼，翻却曹州天下反。
施肩吾,收妆词,斜月胧胧照半床，茕茕孤妾懒收妆。灯前再览青铜镜，枉插金钗十二行。
皮日休,添鱼具诗·箬笠,圆似写月魂，轻如织烟翠。涔涔向上雨，不乱窥鱼思。携来沙日微，挂处江风起。纵带二梁冠，终身不忘尔。
高適,杂曲歌辞·蓟门行五首,边城十一月，雨雪乱霏霏。元戎号令严，人马亦轻肥。羌胡无尽日，征战几人归。幽州多骑射，结发重横行。一朝事将军，出入有声名。纷纷猎秋草，相向角弓鸣。蓟门逢古老，独立思氛氲。一身既零丁，头鬓白纷纷。勋庸今已矣，不识霍将军。茫茫长城外，日没更烟尘。胡骑虽凭陵，汉兵不顾身。古树满空塞，黄云愁杀人。汉家能用武，开拓穷异域。戍卒厌糠核，降胡饱衣食。开亭试一望，吾欲涕沾臆。
皎然,诮士和别,今日同，明日隔，何事悠悠久为客。君怜溪上去来云，我羡磷磷水中石。
韩翃,寄赠虢州张参军,三十事诸侯，贤豪冠北州。桃花迎骏马，苏合染轻裘。观妓将军第，题诗关尹楼。青林朝送客，绿屿晚回舟。好栗分通子，名香赠莫愁。洗杯新酒熟，把烛故人留。百雉归云过，千峰宿雨收。蒹葭露下晚，菡萏水中秋。忆昨陪行乐，常时接献酬。佳期虽雾散，惠问亦川流。开卷酲堪解，含毫思苦抽。无因达情意，西望日悠悠。
李白,相和歌辞·北上行,北上何所苦，北上缘太行。磴道盘且峻，巉岩凌穹苍。马足蹶侧石，车轮摧高冈。沙尘接幽州，烽火连朔方。杀气毒剑戟，严风裂衣裳。奔鲸夹黄河，凿齿屯洛阳。前行无归日，返顾思旧乡。惨戚冰雪里，悲号绝中肠。尺布不掩体，皮肤剧枯桑。汲水涧谷阻，采薪陇坂长。猛虎又掉尾，磨牙皓秋霜。草木不可餐，饥饮零露浆。叹此北上苦，停骖为之伤。何日王道平，开颜睹天光。
韦庄,对雨独酌,榴花新酿绿于苔，对雨闲倾满满杯。荷锸醉翁真达者，卧云逋客竟悠哉。能诗岂是经时策，爱酒原非命世才。门外绿萝连洞口，马嘶应是步兵来。
白居易,和元八侍御升平新居四绝句·累土山,堆土渐高山意出，终南移入户庭间。玉峰蓝水应惆怅，恐见新山望旧山。
杜牧,重送,手撚金仆姑，腰悬玉辘轳。爬头峰北正好去，系取可汗钳作奴。六宫虽念相如赋，其那防边重武夫。
司马退之,洗心,不践名利道，始觉尘土腥。不味稻粱食，始觉精神清。罗浮奔走外，日月无短明。山瘦松亦劲，鹤老飞更轻。逍遥此中客，翠发皆长生。草木多古色，鸡犬无新声。君有出俗志，不贪英雄名。傲然脱冠带，改换人间情。去矣丹霄路，向晓云冥冥。
义净,玄逵律师言离广府还望桂林去留怆然自述赠怀,标心之梵宇，运想入仙洲。婴痼乖同好，沈情阻若抽。叶落乍难聚，情离不可收。何日乘杯至，详观演法流。
韩偓,故都,故都遥想草萋萋，上帝深疑亦自迷。塞雁已侵池籞宿，宫鸦犹恋女墙啼。天涯烈士空垂涕，地下强魂必噬脐。掩鼻计成终不觉，冯驩无路斅鸣鸡。
李咸用,题王氏山居,檐有烟岚色，地多松竹风。自言离乱后，不到鼓鼙中。径柳拂云绿，山樱带雪红。南边青嶂下，时见采芝翁。
张鷟,赠十娘（张文成）,人去悠悠隔两天，未审迢迢度几年。纵使身游万里外，终归意在十娘边。
杜牧,冬至日寄小侄阿宜诗,小侄名阿宜，未得三尺长。头圆筋骨紧，两眼明且光。去年学官人，竹马绕四廊。指挥群儿辈，意气何坚刚。今年始读书，下口三五行。随兄旦夕去，敛手整衣裳。去岁冬至日，拜我立我旁。祝尔愿尔贵，仍且寿命长。今年我江外，今日生一阳。忆尔不可见，祝尔倾一觞。阳德比君子，初生甚微茫。排阴出九地，万物随开张。一似小儿学，日就复月将。勤勤不自已，二十能文章。仕宦至公相，致君作尧汤。我家公相家，剑佩尝丁当。旧第开朱门，长安城中央。第中无一物，万卷书满堂。家集二百编，上下驰皇王。多是抚州写，今来五纪强。尚可与尔读，助尔为贤良。经书括根本，史书阅兴亡。高摘屈宋艳，浓薰班马香。李杜泛浩浩，韩柳摩苍苍。近者四君子，与古争强梁。愿尔一祝后，读书日日忙。一日读十纸，一月读一箱。朝廷用文治，大开官职场。愿尔出门去，取官如驱羊。吾兄苦好古，学问不可量。昼居府中治，夜归书满床。后贵有金玉，必不为汝藏。崔昭生崔芸，李兼生窟郎。堆钱一百屋，破散何披猖。今虽未即死，饿冻几欲僵。参军与县尉，尘土惊劻勷。一语不中治，笞箠身满疮。官罢得丝发，好买百树桑。税钱未输足，得米不敢尝。愿尔闻我语，欢喜入心肠。大明帝宫阙，杜曲我池塘。我若自潦倒，看汝争翱翔。总语诸小道，此诗不可忘。
沈佺期,守岁应制,南渡轻冰解渭桥，东方树色起招摇。天子迎春取今夜，王公献寿用明朝。殿上灯人争烈火，宫中侲子乱驱妖。宜将岁酒调神药，圣祚千春万国朝。
孟宾于,湘江亭,独宿大中年里寺，樊笼得出事无心。寒山梦觉一声磬，霜叶满林秋正深。
许棠,过湍沟谷,西去穷胡处，岩崖境不常。石形相对耸，天势一条长。栈底鸣流水，林端敛夕阳。虽随兵马至，未免畏豺狼。
皎然,送昼公联句,相逢情不厌，惜别意难为。吾道应无住，前期未可知。轻霜凋古木，寒水缩荒陂。宾雁依沙屿，浮云惨路岐。林疏看野迥，岸转觉山移。寄赏惊摇落，归心叹别离。草堂思偃蹇，麈尾去相随。勿谓光阴远，禅房会一窥。
杜甫,白凫行,君不见黄鹄高于五尺童，化为白凫似老翁。故畦遗穗已荡尽，天寒岁暮波涛中。鳞介腥膻素不食，终日忍饥西复东。鲁门鶢鶋亦蹭蹬，闻道如今犹避风。
李颀,寄焦炼师,得道凡百岁，烧丹惟一身。悠悠孤峰顶，日见三花春。白鹤翠微里，黄精幽涧滨。始知世上客，不及山中人。仙境若在梦，朝云如可亲。何由睹颜色，挥手谢风尘。
王贞白,拟塞外征行,寇骑满鸡田，都护欲临边。青泥方绝漠，怀剑始辞燕。旌旗挂龙虎，壮士募鹰鹯。长城威十万，高岭奋三千。行行向马邑，去去指祁连。鼓声遥赤塞，兵气远冲天。对阵云初上，临城月始悬。风惊烽易灭，沙暗马难前。恩重恒思报，劳心屡损年。微功一可立，身轻不自怜。
王建,杂曲歌辞·空城雀,空城雀，何不飞来人家住，空城无人种禾黍。土间生子草间长，满地蓬蒿幸无主。近村虽有高树枝，雨中无食长苦饥。八月小儿挟弓箭，家家畏我田头飞。但能不出空城里，秋时百草皆有子。黄口黄口莫啾啾，长尔得成无横死。
白居易,下邽庄南桃花,村南无限桃花发，唯我多情独自来。日暮风吹红满地，无人解惜为谁开。
白居易,和李澧州题韦开州经藏诗,既悟莲花藏，须遗贝叶书。菩提无处所，文字本空虚。观指非知月，忘筌是得鱼。闻君登彼岸，舍筏复何如。
皎然,禅诗,万法出无门，纷纷使智昏。徒称谁氏子，独立天地元。实际且何有，物先安可存。须知不动念，照出万重源。
白居易,喜雨,圃旱忧葵堇，农旱忧禾菽。人各有所私，我旱忧松竹。松干竹焦死，眷眷在心目。洒叶溉其根，汲水劳僮仆。油云忽东起，凉雨凄相续。似面洗垢尘，如头得膏沐。千柯习习润，万叶欣欣绿。千日浇灌功，不如一霢霂。方知宰生灵，何异活草木。所以圣与贤，同心调玉烛。
陈子昂,夏日游晖上人房,山水开精舍，琴歌列梵筵。人疑白楼赏，地似竹林禅。对户池光乱，交轩岩翠连。色空今已寂，乘月弄澄泉。
李景,都堂试贡士日庆春雪,密雪分天路，群才坐粉廊。霭空迷昼景，临宇借寒光。似暖花消地，无声玉满堂。洒池偏误曲，留砚忽因方。几处曹风比，何人谢赋长。春晖早相照，莫滞九衢芳。
李商隐,谢书,微意何曾有一毫，空携笔砚奉龙韬。自蒙半夜传衣后，不羡王祥得佩刀。
姚合,春晚雨中,寂寂春将老，闲人强自欢。迎风莺语涩，带雨蝶飞难。傍砌木初长，眠花景渐阑。临轩平目望，情思若为宽。
李益,献刘济,草绿古燕州，莺声引独游。雁归天北畔，春尽海西头。向日花偏落，驰年水自流。感恩知有地，不上望京楼。
欧阳炯,江城子,晚日金陵岸草平，落霞明，水无情。六代繁华，暗逐逝波声。空有姑苏台上月，如西子镜，照江城。
僧鸾,赠李粲秀才（字辉用）,陇西辉用真才子，搜奇探险无伦比。笔下铦磨巨阙锋，胸中静滟西江水。哀弦古乐清人耳，月露激寒哭秋鬼。苔地无尘到晓吟，杉松老叶风干起。十轴示余三百篇，金碧烂光烧蜀笺。雄芒逸气测不得，使我踯躅成狂颠。大郊远阔空无边，凝明淡绿收馀烟。旷怀相对景何限，落日乱峰青倚天。又惊大舶帆高悬，行涛劈浪凌飞仙。回首瞥见五千仞，扑下香炉瀑布泉。何事古人夸八斗，焉敢今朝定妍丑。飒风驱雷暂不停，始向场中称大手。骏如健鹘鹗与雕，拏云猎野翻重霄。狐狸窜伏不敢动，却下双鸣当迅飙。愁如湘灵哭湘浦，咽咽哀音隔云雾。九嶷深翠转巍峨，仙骨寒消不知处。清同野客敲越瓯，丁当急响涵清秋。鸾雏相引叫未定，霜结夜阑仍在楼。高若太空露云物，片白激青皆仿佛。仙鹤闲从净碧飞，巨鳌头戴蓬莱出。前辈歌诗惟翰林，神仙老格何高深。鞭驰造化绕笔转，灿烂不为酸苦吟。梦乘明月清沈沈，飞到天台天姥岑。倾湖涌海数百字，字字不朽长摐金。此日多君可俦侣，堆珠叠玑满玄圃。终日并辔游昆仑，十二楼中宴王母。
刘昭禹,石笋,千古海门石，移归吟叟居。窍腥蛟出后，形瘦浪冲馀。工语宁无玉，僧知忽有书。好期仙者叱，变化向庭隅。
杨凝,下第后蒙侍郎示意指于新先辈宣恩感谢,才薄命如此，自嗟兼自疑。遭逢好交日，黜落至公时。倚玉甘无路，穿杨却未期。更惭君侍坐，问许可言诗。
贾岛,送徐员外赴河中,原野正萧瑟，中间分散情。吏从甘扈罢，诏许朔方行。边日沉残角，河关截夜城。云居闲独往，长老出房迎。
柳宗元,放鹧鸪词,楚越有鸟甘且腴，嘲嘲自名为鹧鸪。徇媒得食不复虑，机械潜发罹罝罦。羽毛摧折触笼籞，烟火煽赫惊庖厨。鼎前芍药调五味，膳夫攘腕左右视。齐王不忍觳觫牛，简子亦放邯郸鸠。二子得意犹念此，况我万里为孤囚。破笼展翅当远去，同类相呼莫相顾。
罗隐,途中逢刘知远,吴楚烟波里，巢由季孟间。只言无事贵，不道致身闲。别渚莲根断，归心桂树顽。空劳钟璞意，尘世隔函关。
吕岩,题永康酒楼,鲸吸鳌吞数百杯，玉山谁起复谁颓。醒时两袂天风冷，一朵红云海上来。
NA,明皇祀圜丘乐章·寿和,崇崇泰畤，肃肃严禋。粢盛既洁，金石毕陈。上帝来享，介福爰臻。受釐合祉，宝祚维新。
马戴,赠道者,深居白云穴，静注赤松经。往往龙潭上，焚香礼斗星。
韦应物,夜直省中,河汉有秋意，南宫生早凉。玉漏殊杳杳，云阙更苍苍。华灯发新焰，轻烟浮夕香。顾迹知为忝，束带愧周行。
商山客死生,述怀,家住驿北路，百里无四邻。往来不相问，寂寂山家春。南冈夜萧萧，青松与白杨。家人应有梦，远客已无肠。白草寒露里，乱山明月中。是夕苦吟罢，寒烛与君同。
齐己,送唐禀正字归萍川,霜须芸阁吏，久掩白云扉。来谒元戎后，还骑病马归。烟村蔬饮淡，江驿雪泥肥。知到中林日，春风长涧薇。
陈子昂,入峭峡安居溪伐木溪源幽邃林岭相映有奇致焉,肃徒歌伐木，骛楫漾轻舟。靡迤随回水，潺湲溯浅流。烟沙分两岸，露岛夹双洲。古树连云密，交峰入浪浮。岩潭相映媚，溪谷屡环周。路迥光逾逼，山深兴转幽。麇鼯寒思晚，猿鸟暮声秋。誓息兰台策，将从桂树游。因书谢亲爱，千岁觅蓬丘。
张祜,雁门太守行,城头月没霜如水，趚趚踏沙人似鬼。灯前拭泪试香裘，长引一声残漏子。驼囊泻酒酒一杯，前头滴血心不回。闺中年少妻莫哀，鱼金虎竹天上来，雁门山边骨成灰。
吕温,病中自户部员外郎转司封,羸卧承新命，优容获所安。遣儿迎贺客，无力拂尘冠。偃仰晴轩暖，支离晓镜寒。那堪报恩去，感激对衰兰。
孙元晏,宋·羊玄保,运命将来各有期，好官才阙即思之。就中堪爱羊玄保，偏受君王分外知。
韦庄,信州溪岸夜吟作,夜倚临溪店，怀乡独苦吟。月当山顶出，星倚水湄沈。雾气渔灯冷，钟声谷寺深。一城人悄悄，琪树宿仙禽。
杜甫,秋日寄题郑监湖上亭三首,碧草逢春意，沅湘万里秋。池要山简马，月净庾公楼。磨灭馀篇翰，平生一钓舟。高唐寒浪减，仿佛识昭丘。新作湖边宅，远闻宾客过。自须开竹径，谁道避云萝。官序潘生拙，才名贾傅多。舍舟应转地，邻接意如何。暂阻蓬莱阁，终为江海人。挥金应物理，拖玉岂吾身。羹煮秋莼滑，杯迎露菊新。赋诗分气象，佳句莫频频。
白居易,醉别程秀才,五度龙门点额回，却缘多艺复多才。贫泥客路黏难出，愁锁乡心掣不开。何必更游京国去，不如且入醉乡来。吴弦楚调潇湘弄，为我殷勤送一杯。
刘长卿,岁日见新历，因寄都官裴郎中,青阳振蛰初颁历，白首衔冤欲问天。绛老更能经几岁，贾生何事又三年。愁占蓍草终难决，病对椒花倍自怜。若道平分四时气，南枝为底发春偏。
杜牧,题扬州禅智寺,雨过一蝉噪，飘萧松桂秋。青苔满阶砌，白鸟故迟留。暮霭生深树，斜阳下小楼。谁知竹西路，歌吹是扬州。
白居易,宿桐庐馆，同崔存度醉后作,江海漂漂共旅游，一尊相劝散穷愁。夜深醒后愁还在，雨滴梧桐山馆秋。
雍陶,再经天涯地角山,每忆云山养短才，悔缘名利入尘埃。十年马足行多少，两度天涯地角来。
章孝标,赠庐山钱卿,象魏抽簪早，匡庐筑室牢。宦情归去薄，天爵隐来高。箧有新征诏，囊馀旧缊袍。何如舍麋鹿，明主仰风骚。
皇甫冉,寄江东李判官,远怀不可道，历稔倦离忧。洛下闻新雁，江南想暮秋。澄清佐八使，纲纪案诸侯。地识吴平久，才当晋用求。时贤几殂谢，摛藻继风流。更有西陵作，还成北固游。归途限尺牍，王事在扁舟。山色临湖尽，猿声入梦愁。
李白,客中行,兰陵美酒郁金香，玉碗盛来琥珀光。但使主人能醉客，不知何处是他乡。
王维,送李睢阳（一本以前九句自为一首）,将置酒，思悲翁。使君去，出城东。麦渐渐，雉子斑。槐阴阴，到潼关。骑连连，车迟迟。心中悲，宋又远。周间之，南淮夷。东齐儿，碎碎织练与素丝，游人贾客信难持。五谷前熟方可为，下车闭閤君当思。天子当殿俨衣裳，大官尚食陈羽觞。彤庭散绶垂鸣珰，黄纸诏书出东厢，轻纨叠绮烂生光。宗室子弟君最贤，分忧当为百辟先。布衣一言相为死，何况圣主恩如天。鸾声哕哕鲁侯旂，明年上计朝京师。须忆今日斗酒别，慎勿富贵忘我为。
戎昱,谪官辰州冬至日有怀,去年长至在长安，策杖曾簪獬豸冠。此岁长安逢至日，下阶遥想雪霜寒。梦随行伍朝天去，身寄穷荒报国难。北望南郊消息断，江头唯有泪阑干。
刘禹锡,牛相公林亭雨后偶成,飞雨过池阁，浮光生草树。新竹开粉奁，初莲爇香注。野花无时节，水鸟自来去。若问知境人，人间第一处。
周匡物,应举题钱塘公馆,万里茫茫天堑遥，秦皇底事不安桥。钱塘江口无钱过，又阻西陵两信潮。
李绅,至潭州闻猿,昔陪天上三清客，今作端州万里人。湘浦更闻猿夜啸，断肠无泪可沾巾。
苏替,听琴,弦中恨起湘山远，指下情多楚峡流。危槛曲终云影曙，高楼风定烛光秋。
李端,赠道者,窗中忽有鹤飞声，方士因知道欲成。来取图书安枕里，便驱鸡犬向山行。花开深洞仙门小，路过悬桥羽节轻。送客自伤身易老，不知何处待先生。
曹松,曲江暮春雪霁,霁动江池色，春残一去游。菰风生马足，槐雪滴人头。北阙尘未起，南山青欲流。如何多别地，却得醉汀洲。
李峤,雁,春晖满朔方，归雁发衡阳。望月惊弦影，排云结阵行。往还倦南北，朝夕苦风霜。寄语能鸣侣，相随入帝乡。
白居易,海漫漫－戒求仙也,海漫漫，直下无底傍无边。云涛烟浪最深处，人传中有三神山。山上多生不死药，服之羽化为天仙。秦皇汉武信此语，方士年年采药去。蓬莱今古但闻名，烟水茫茫无觅处。海漫漫，风浩浩，眼穿不见蓬莱岛。不见蓬莱不敢归，童男丱女舟中老。徐福文成多诳诞，上元太一虚祈祷。君看骊山顶上茂陵头，毕竟悲风吹蔓草。何况玄元圣祖五千言，不言药，不言仙，不言白日升青天。
白居易,昼卧,抱枕无言语，空房独悄然。谁知尽日卧，非病亦非眠。
王毂,刺桐花,南国清和烟雨辰，刺桐夹道花开新。林梢簇簇红霞烂，暑天别觉生精神。秾英斗火欺朱槿，栖鹤惊飞翅忧烬。直疑青帝去匆匆，收拾春风浑不尽。
罗隐,湘南春日怀古,晴江春暖兰蕙薰，凫鹥苒苒鸥著群。洛阳贾谊自无命，少陵杜甫兼有文。空阔远帆遮落日，苍茫野树碍归云。松醪酒好昭潭静，闲过中流一吊君。
李益,幽州赋诗见意时佐刘幕（一作题太原落漠驿西堠）,征戍在桑干，年年蓟水寒。殷勤驿西路，北去向长安。
柳宗元,法华寺石门精舍三十韵,拘情病幽郁，旷志寄高爽。愿言怀名缁，东峰旦夕仰。始欣云雨霁，尤悦草木长。道同有爱弟，披拂恣心赏。松谿窈窕入，石栈夤缘上。萝葛绵层甍，莓苔侵标榜。密林互对耸，绝壁俨双敞。堑峭出蒙笼，墟险临滉漾。稍疑地脉断，悠若天梯往。结构罩群崖，回环驱万象。小劫不逾瞬，大千若在掌。体空得化元，观有遗细想。喧烦困蠛蠓，跼蹐疲魍魉。寸进谅何营，寻直非所枉。探奇极遥瞩，穷妙閟清响。理会方在今，神开庶殊曩。兹游苟不嗣，浩气竟谁养。道异诚所希，名宾匪余仗。超摅藉外奖，俯默有内朗。鉴尔揖古风，终焉乃吾党。潜躯委缰锁，高步谢尘坱。蓄志徒为劳，追踪将焉仿。淹留值颓暮，眷恋睇遐壤。映日雁联轩，翻云波泱漭。殊风纷已萃，乡路悠且广。羁木畏漂浮，离旌倦摇荡。昔人叹违志，出处今已两。何用期所归，浮图有遗像。幽蹊不盈尺，虚室有函丈。微言信可传，申旦稽吾颡。
李群玉,放鱼,早觅为龙去，江湖莫漫游。须知香饵下，触口是铦钩。
薛稷,春日登楼野望,凭轩聊一望，春色几芬菲。野外烟初合，楼前花正飞。娇莺弄新响，斜日散馀晖。谁忍孤游客，言念独依依。
杜牧,入关,东西南北数衢通，曾取江西径过东。今日更寻南去路，未秋应有北归鸿。
杜牧,三川驿伏览座主舍人留题,旧迹依然已十秋，雪山当面照银钩。怀恩泪尽霜天晓，一片馀霞映驿楼。
李绅,寿阳罢郡日有诗十首与追怀…物·肥河维舟阻冻祗待敕命,罢分符竹作闲官，舟冻肥河拟棹难。食蘗苦心甘处困，饮冰持操敢辞寒。夜灯空应渔家火，朝食还依雁宿滩。西奏血诚遥稽首，乞容归病老江干。淮阳效理空多病，疏受辞荣岂恋班。陈力不任趋北阙，有家无处寄东山。疲骖岂念前程税，倦鸟安能待暮还。珍重八公山下叟，不劳重泪更追攀。
亚栖,题英禅师,将知德行异寻常，每见持经在道场。欲识用心精洁处，一瓶秋水一炉香。
赵嘏,送陈嘏登第作尉归觐,千峰归去旧林塘，溪县门前即故乡。曾把桂夸春里巷，重怜身称锦衣裳。洲迷翠羽云遮槛，露湿红蕉月满廊。就养举朝人共羡，清资让却校书郎。
韩愈,醉后,煌煌东方星，奈此众客醉。初喧或忿争，中静杂嘲戏。淋漓身上衣，颠倒笔下字。人生如此少，酒贱且勤置。
温会,奉陪段相公晚夏登张仪楼,危轩重叠开，访古上裴回。有舌嗟秦策，飞梁驾楚材。云霄随凤到，物象为诗来。欲和关山意，巴歌调更哀。
杜荀鹤,雪中别诗友,酒寒无小户，请满酌行杯。若待雪消去，自然春到来。出城人迹少，向暮鸟声哀。未遇应关命，侯门处处开。
杜甫,暮登四安寺钟楼寄裴十（迪）,暮倚高楼对雪峰，僧来不语自鸣钟。孤城返照红将敛，近市浮烟翠且重。多病独愁常阒寂，故人相见未从容。知君苦思缘诗瘦，大向交游万事慵。
岑参,春兴思南山旧庐，招柳建正字,终岁不得意，春风今复来。自怜蓬鬓改，羞见梨花开。西掖诚可恋，南山思早回。园庐幸接近，相与归蒿莱。
胡曾,咏史诗·夷陵,夷陵城阙倚朝云，战败秦师纵火焚。何事三千珠履客，不能西御武安君。
于濆,述己叹,不长不成人，及长老逼身。履善本求乐，及善尤苦辛。如何幽并儿，一箭取功勋。
张蠙,雨,半夜西亭雨，离人独启关。桑麻荒旧国，雷电照前山。细滴高槐底，繁声叠漏间。唯应孤镜里，明月长愁颜。
韩愈,酬裴十六功曹巡府西驿途中见寄,相公罢论道，聿至活东人。御史坐言事，作吏府中尘。遂令河南治，今古无俦伦。四海日富庶，道途隘蹄轮。府西三百里，候馆同鱼鳞。相公谓御史，劳子去自巡。是时山水秋，光景何鲜新。哀鸿鸣清耳，宿雾褰高旻。遗我行旅诗，轩轩有风神。譬如黄金盘，照耀荆璞真。我来亦已幸，事贤友其仁。持竿洛水侧，孤坐屡穷辰。多才自劳苦，无用只因循。辞免期匪远，行行及山春。
李涉,题开圣寺,宿雨初收草木浓，群鸦飞散下堂钟。长廊无事僧归院，尽日门前独看松。
杨衡,早春即事,眼重朝眠足，头轻宿醉醒。阳光满前户，雪水半中庭。候变随天气，春生逐地形。北檐梅晚白，东岸柳先青。葱垄抽羊角，松巢堕鹤翎。老来诗更拙，吟罢少人听。
李咸用,绯桃花歌,上帝春宫思丽绝，夭桃变态求新悦。便是花中倾国容，牡丹露泣长门月。野树滴残龙战血，曦车碾下朝霞屑。惆怅东风未解狂，争教此物芳菲歇。
袁不约,病宫人（一作张祜诗）,佳人卧病动经秋，帘幕褴縿不挂钩。四体强扶藤夹膝，双环慵整玉搔头。花颜有幸君王问，药饵无徵待诏愁。惆怅近来销瘦尽，泪珠时傍枕函流。
刘禹锡,送赵中丞自司金郎转官参山南令狐仆射幕府,绿树满褒斜，西南蜀路赊。驿门临白草，县道入黄花。相府开油幕，门生逐绛纱。行看布政后，还从入京华。
郑南金,奉和九日幸临渭亭登高应制得日字,重阳玉律应，万乘金舆出。风起韵虞弦，云开吐尧日。菊花浮圣酒，茱香挂衰质。欲知恩煦多，顺动观秋实。
王维,别弟缙后登青龙寺望蓝田山,陌上新离别，苍茫四郊晦。登高不见君，故山复云外。远树蔽行人，长天隐秋塞。心悲宦游子，何处飞征盖。
岑参,梁州对雨怀麹二秀才，便呈麹大判官时疾赠余新诗,江上云气黑，gg山昨夜雷。水恶平明飞，雨从嶓冢来。濛濛随风过，萧飒鸣庭槐。隔帘湿衣巾，当暑凉幽斋。麹生住相近，言语阻且乖。卧疾不见人，午时门始开。终日看本草，药苗满前阶。兄弟早有名，甲科皆秀才。二人事慈母，不弱古老莱。昨叹携手迟，未尽平生怀。爱君有佳句，一日吟几回。
薛逢,送西川梁常侍之新筑龙山城并锡赉两州刺史及部落酋长等,圣主忧夷貊，屯师剪束钦。皇家思眷祐，星使忽登临。用命期开国，违天必衅碪。化须均草树，恩不间飞沈。束马凌苍壁，扪萝上碧岑。瘴川风自热，剑阁气长阴。迅濑从天急，乔松入地深。仰观唯一径，俯瞰即千寻。水作新城带，山为故垒襟。东开洞君听，南辟纳蛮心。渥泽濡三部，衣冠化雨林。带文雕白玉，符理篆黄金。鸟道经邛僰，星缠过觜参。回轩如睿奖，休作苦辛吟。
和凝,薄命女（一名长命女）,天欲晓，宫漏穿花声缭绕，窗里星光少。冷露寒侵帐额，残月光沈树杪。梦断锦帏空悄悄，强起愁眉小。
韦建,河中晚霁,湖广舟自轻，江天欲澄霁。是时清楚望，气色犹霾曀。踟蹰金霞白，波上日初丽。烟红落镜中，树木生天际。杳杳涯欲斑，濛濛云复闭。言垂星汉明，又睹寰瀛势。微兴从此惬，悠然不知岁。试歌沧浪清，遂觉乾坤细。肯念客衣薄，将期永投袂。迟回渔父间，一雁声嘹唳。
耿湋,华州客舍奉和崔端公春城晓望,不语看芳径，悲春懒独行。向人微月在，报雨早霞生。贫病催年齿，风尘掩姓名。赖逢骢马客，郢曲缓羁情。
刘禹锡,冬日晨兴寄乐天,庭树晓禽动，郡楼残点声。灯挑红烬落，酒暖白光生。发少嫌梳利，颜衰恨镜明。独吟谁应和，须寄洛阳城。
罗隐,杜处士新居,翠敛王孙草，荒诛宋玉茅。寇馀无故物，时薄少深交。迸笋穿行径，饥雏出坏巢。小园吾亦有，多病近来抛。
于鹄,秦越人洞中咏,扁鹊得仙处，传是西南峰。年年山下人，长见骑白龙。洞门黑无底，日夜唯雷风。清斋将入时，戴星兼抱松。石径阴且寒，地响知远钟。似行山林外，闻叶履声重。低碍更俯身，渐远昼夜同。时时白蝙蝠，飞入茅衣中。行久路转窄，静闻水淙淙。但愿逢一人，自得朝天宫。
莲花妓,献陈陶处士,莲花为号玉为腮，珍重尚书遣妾来。处士不生巫峡梦，虚劳神女下阳台。
周贺,送僧还南岳,辞僧下水栅，因梦岳钟声。远路独归寺，几时重到城。风高寒叶落，雨绝夜堂清。自说深居后，邻州亦不行。
包佶,酬顾况见寄,于越城边枫叶高，楚人书里寄离骚。寒江鸂鶒思俦侣，岁岁临流刷羽毛。
吴少微,哭富嘉谟,吾友适不死，於戏社稷臣。直禄非造利，长怀大庇人。乃通承明籍，遘此敦牂春。药厉其可畏，皇穹故匪仁。畴昔与夫子，孰云异天伦。同病一相失，茫茫不重陈。子之文章在，其殆尼父新。鼓兴斡河岳，贞词毒鬼神。可悲不可朽，车輤没荒榛。圣主贤为宝，吁兹大国贫。
钱起,蓝田溪杂咏二十二首·潺湲声,乱石跳素波，寒声闻几处。飕飕暝风引，散出空林去。
韩偓,幽独,幽独起侵晨，山莺啼更早。门巷掩萧条，落花满芳草。烟和魂共远，春与人同老。默默又依依，凄然此怀抱。
郭震,莲花,脸腻香薰似有情，世间何物比轻盈。湘妃雨后来池看，碧玉盘中弄水晶。
伍乔,九江旅夜寄山中故人,弱柳风高远漏沈，坐来难便息愁吟。江城雪尽寒犹在，客舍灯孤夜正深。尘土积年粘旅服，关山无处寄归心。此时遥羡闲眠侣，静掩云扉卧一林。
皇甫冉,韦中丞西厅海榴,海花争让候榴花，犯雪先开内史家。末客朝朝铃阁下，从公步履玩年华。
卢纶,题伯夷庙,中条山下黄礓石，垒作夷齐庙里神。落叶满阶尘满座，不知浇酒为何人。
刘禹锡,观棋歌送儇师西游,长沙男子东林师，闲读艺经工弈棋。有时凝思如入定，暗覆一局谁能知。今年访予来小桂，方袍袖中贮新势。山人无事秋日长，白昼懵懵眠匡床。因君临局看斗智，不觉迟景沉西墙。自从仙人遇樵子，直到开元王长史。前身后身付馀习，百变千化无穷已。初疑磊落曙天星，次见搏击三秋兵。雁行布陈众未晓，虎穴得子人皆惊。行尽三湘不逢敌，终日饶人损机格。自言台阁有知音，悠然远起西游心。商山夏木阴寂寂，好处徘徊驻飞锡。忽思争道画平沙，独笑无言心有适。蔼蔼京城在九天，贵游豪士足华筵。此时一行出人意，赌取声名不要钱。
杨凌,诗式,南园桃李花落尽，春风寂寞摇空枝。　卷二百九十二
孟郊,送淡公,燕本冰雪骨，越淡莲花风。五言双宝刀，联响高飞鸿。翰苑钱舍人，诗韵铿雷公。识本未识淡，仰咏嗟无穷。清恨生物表，郎玉倾梦中。常于冷竹坐，相语道意冲。嵩洛兴不薄，稽江事难同。明年若不来，我作黄蒿翁。何以兀其心，为君学虚空。坐爱青草上，意含沧海滨。渺渺独见水，悠悠不问人。镜浪洗手绿，剡花入心春。虽然防外触，无奈饶衣新。行当译文字，慰此吟殷勤。铜斗饮江酒，手拍铜斗歌。侬是拍浪儿，饮则拜浪婆。脚踏小船头，独速舞短蓑。笑伊渔阳操，空恃文章多。闲倚青竹竿，白日奈我何。短蓑不怕雨，白鹭相争飞。短楫画菰蒲，斗作豪横归。笑伊水健儿，浪战求光辉。不如竹枝弓，射鸭无是非。射鸭复射鸭，鸭惊菰蒲头。鸳鸯亦零落，彩色难相求。侬是清浪儿，每踏清浪游。笑伊乡贡郎，踏土称风流。如何丱角翁，至死不裹头。师得天文章，所以相知怀。数年伊雒同，一旦江湖乖。江湖有故庄，小女啼喈喈。我忧未相识，乳养难和谐。幸以片佛衣，诱之令看斋。斋中百福言，催促西归来。伊洛气味薄，江湖文章多。坐缘江湖岸，意识鲜明波。铜斗短蓑行，新章其奈何。兹焉激切句，非是等闲歌。制之附驿回，勿使馀风讹。都城第一寺，昭成屹嵯峨。为师书广壁，仰咏时经过。徘徊相思心，老泪双滂沱。江南邑中寺，平地生胜山。开元吴语僧，律韵高且闲。妙药溪岸平，桂榜往复还。树石相斗生，红绿各异颜。风味我遥忆，新奇师独攀。报恩兼报德，寺与山争鲜。橙橘金盖槛，竹蕉绿凝禅。经章音韵细，风磬清泠翩。离肠绕师足，旧忆随路延。不知几千尺，至死方绵绵。乡在越镜中，分明见归心。镜芳步步绿，镜水日日深。异刹碧天上，古香清桂岑。朗约徒在昔，章句忽盈今。幸因西飞叶，书作东风吟。落我病枕上，慰此浮恨侵。牵师袈裟别，师断袈裟归。问师何苦去，感吃言语稀。意恐被诗饿，欲住将底依。卢殷刘言史，饿死君已噫。不忍见别君，哭君他是非。诗人苦为诗，不如脱空飞。一生空鷕气，非谏复非讥。脱枯挂寒枝，弃如一唾微。一步一步乞，半片半片衣。倚诗为活计，从古多无肥。诗饥老不怨，劳师泪霏霏。
尚颜,赠村公,绸衣木突此乡尊，白尽须眉眼未昏。醉舞神筵随鼓笛，闲歌圣代和儿孙。黍苗一顷垂秋日，茅栋三间映古原。也笑长安名利处，红尘半是马蹄翻。
NA,封泰山乐章·寿和,烝烝我后，享献惟夤。躬酌郁鬯，跪奠明神。孝莫孝乎，配上帝亲。敬莫敬乎，教天下臣。
胡曾,咏史诗·官渡,本初屈指定中华，官渡相持勒虎牙。若使许攸财用足，山河争得属曹家。
李洞,过贾浪仙旧地,鹤外唐来有谪星，长江东注冷沧溟。境搜松雪仙人岛，吟歇林泉主簿厅。片月已能临榜黑，遥天何益抱坟青。年年谁不登高第，未胜骑驴入画屏。
孟郊,答李员外小榼味,一拳芙蓉水，倾玉何泠泠。仙情夙已高，诗味今更馨。试啜月入骨，再衔愁尽醒。荷君道古诚，使我善飞翎。
刘禹锡,三阁辞四首（吴声）,贵人三阁上，日晏未梳头。不应有恨事，娇甚却成愁。珠箔曲琼钩，仔细见扬州。北兵那得度，浪话判悠悠。沉香帖阁柱，金缕画门楣。回首降幡下，已见黍离离。三人出眢井，一身登槛车。朱门漫临水，不可见鲈鱼。
陆龟蒙,同袭美游北禅院（院即故司勋陆郎中旧宅）,连延花蔓映风廊，岸帻披襟到竹房。居士只今开梵处，先生曾是草玄堂。清尊林下看香印，远岫窗中挂钵囊。今日有情消未得，欲将名理问思光。
白居易,草词毕遇芍药初开因咏小谢红药当阶翻诗…偶成十六韵,罢草紫泥诏，起吟红药诗。词头封送后，花口拆开时。坐对钩帘久，行观步履迟。两三丛烂熳，十二叶参差。背日房微敛，当阶朵旋欹。钗葶抽碧股，粉蕊扑黄丝。动荡情无限，低斜力不支。周回看未足，比谕语难为。勾漏丹砂里，僬侥火焰旗。彤云剩根蒂，绛帻欠缨緌。况有晴风度，仍兼宿露垂。疑香薰罨画，似泪著胭脂。有意留连我，无言怨思谁。应愁明日落，如恨隔年期。菡萏泥连萼，玫瑰刺绕枝。等量无胜者，唯眼与心知。
李应,立春日晓望三素云,玄鸟初来日，灵仙望里分。冰容朝上界，玉辇拥朝云。碧落流轻艳，红霓间彩文。带烟时缥缈，向斗更氤氲。仿佛随风驭，迢遥出晓雰。兹辰三见后，希得从元君。
毛文锡,赞成功,海棠未坼，万点深红，香包缄结一重重。似含羞态，邀勒春风。蜂来蝶去，任绕芳丛。昨夜微雨，飘洒庭中，忽闻声滴井边桐。美人惊起，坐听晨钟。快教折取，戴玉珑璁。
司空图,移桃栽,独临官路易伤摧，从遣春风恣意开。禅客笑移山上看，流莺直到槛前来。
权德舆,大言,华嵩为佩河为带，南交北朔跬步内。搏鹏作腊巨鳌鲙，伸舒轶出元气外。
杜甫,舟中苦热遣怀，奉呈阳中丞通简台省诸公,愧为湖外客，看此戎马乱。中夜混黎氓，脱身亦奔窜。平生方寸心，反掌帐下难。呜呼杀贤良，不叱白刃散。吾非丈夫特，没齿埋冰炭。耻以风病辞，胡然泊湘岸。入舟虽苦热，垢腻可溉灌。痛彼道边人，形骸改昏旦。中丞连帅职，封内权得按。身当问罪先，县实诸侯半。士卒既辑睦，启行促精悍。似闻上游兵，稍逼长沙馆。怜好彼克修，天机自明断。南图卷云水，北拱戴霄汉。美名光史臣，长策何壮观。驱驰数公子，咸愿同伐叛。声节哀有馀，夫何激衰懦。偏裨表三上，卤莽同一贯。始谋谁其间，回首增愤惋。宗英李端公，守职甚昭焕。变通迫胁地，谋画焉得算。王室不肯微，凶徒略无惮。此流须卒斩，神器资强干。扣寂豁烦襟，皇天照嗟叹。
白居易,喜见刘同州梦得,紫绶白髭须，同年二老夫。论心共牢落，见面且欢娱。酒好携来否，诗多记得无。应须为春草，五马少踟蹰。
许浑,神女祠（一作圣女庙）,停车祀圣女，凉叶下阴风。龙气石床湿，鸟声山庙空。长眉留桂绿，丹脸寄莲红。莫学阳台畔，朝云暮雨中。
刘长卿,龙门八咏·福公塔,寂寞对伊水，经行长未还。东流自朝暮，千载空云山。谁见白鸥鸟，无心洲渚间。
周贺,再过王辂原居纳凉,夏天多忆此，早晚得秋分。旧月来还见，新蝉坐忽闻。扇风调病叶，沟水隔残云。别有微凉处，从容不似君。
齐己,赠仰上人,避地依真境，安闲似旧溪。干戈百里外，泉石乱峰西。草瑞香难歇，松灵盖尽低。寻应报休马，瓶锡向南携。
李郢,七夕寄张氏兄弟,新秋牛女会佳期，红粉筵开玉馔时。好与檀郎寄花朵，莫教清晓羡蛛丝。
刘长卿,龙门八咏·阙口,秋山日摇落，秋水急波澜。独见鱼龙气，长令烟雨寒。谁穷造化力，空向两崖看。
杜甫,巴西闻收宫阙，送班司马入京,闻道收宗庙，鸣銮自陕归。倾都看黄屋，正殿引朱衣。剑外春天远，巴西敕使稀。念君经世乱，匹马向王畿。
蒋吉,石城,系缆石城下，恣吟怀暂开。江人桡艇子，将谓莫愁来。
齐己,题赠湘西龙安寺利禅师,头白已无行脚念，自开荒寺住烟萝。门前路到潇湘尽，石上云归岳麓多。南祖衣盂曾礼谒，东林泉月旧经过。闲来松外看城郭，一片红尘隔逝波。
张祜,赠淮南将（一作少年行）,年少好风情，垂鞭眦睚行。带金狮子小，裘锦麒麟狞。拣匠装银镫，堆钱买钿筝。李陵虽效死，时论亦轻生。
韦应物,司空主簿琴席,烟华方散薄，蕙气犹含露。澹景发清琴，幽期默玄悟。流连白雪意，断续回风度。掩抑虽已终，忡忡在幽素。
张祜,玉树后庭花,轻车何草草，独唱后庭花。玉座谁为主，徒悲张丽华。
孔温业,鸟散馀花落,美景春堪赏，芳园白日斜。共看飞好鸟，复见落馀花。来往惊翻电，经过想散霞。雨馀飘处处，风送满家家。求友声初去，离枝色可嗟。从兹时节换，谁为惜年华。
白居易,题赠郑秘书征君石沟溪隐居,郑君得自然，虚白生心胸。吸彼沆瀣精，凝为冰雪容。大君贞元初，求贤致时雍。蒲轮入翠微，迎下天台峰。赤城别松乔，黄阁交夔龙。俯仰受三命，从容辞九重。出笼鹤翩翩，归林凤雍雍。在火辨良玉，经霜识贞松。新居寄楚山，山碧溪溶溶。丹灶烧烟煴，黄精花丰茸。蕙帐夜琴澹，桂尊春酒浓。时人不到处，苔石无尘踪。我今何为者，趋世身龙钟。不向林壑访，无由朝市逢。终当解尘缨，卜筑来相从。
刘长卿,将赴南巴，至馀干别李十二,江上花催问礼人，鄱阳莺报越乡春。谁怜此别悲欢异，万里青山送逐臣。
杜荀鹤,乱后山居,从乱移家拟傍山，今来方办买山钱。九州有路休为客，百岁无愁即是仙。野叟并田锄暮雨，溪禽同石立寒烟。他人似我还应少，如此安贫亦荷天。
李隆基,送李邕之任滑台,汉家重东郡，宛彼白马津。黎庶既蕃殖，临之劳近臣。远别初首路，今行方及春。课成应第一，良牧尔当仁。
包融,赋得岸花临水发,笑笑傍溪花，丛丛逐岸斜。朝开川上日，夜发浦中霞。照灼如临镜，zv茸胜浣纱。春来武陵道，几树落仙家。
李涉,和尚书舅见寄,欲随流水去幽栖，喜伴归云入虎溪。深谢陈蕃怜寂寞，远飞芳字警沉迷。
刘禹锡,酬乐天衫酒见寄,酒法众传吴米好，舞衣偏尚越罗轻。动摇浮蚁香浓甚，装束轻鸿意态生。阅曲定知能自适，举杯应叹不同倾。终朝相忆终年别，对景临风无限情。
李贺,瑶华乐,穆天子，走龙媒。八辔冬珑逐天回，五精扫地凝云开。高门左右日月环，四方错镂棱层殷。舞霞垂尾长盘珊，江澄海净神母颜。施红点翠照虞泉，曳云拖玉下昆山。列旆如松，张盖如轮。金风殿秋，清明发春。八銮十乘，矗如云屯。琼钟瑶席甘露文，玄霜绛雪何足云。薰梅染柳将赠君。铅华之水洗君骨，与君相对作真质。
贯休,题简禅师院,机忘室亦空，静与沃洲同。唯有半庭竹，能生竟日风。思山海月上，出定印香终。继后传衣者，还须立雪中。
贾至,送友人使河源,送君鲁郊外，下车上高丘。萧条千里暮，日落黄云秋。举酒有馀恨，论边无远谋。河源望不见，旌旆去悠悠。
李涉,木兰花,碧落真人著紫衣，始堪相并木兰枝。今朝绕郭花看遍，尽是深村田舍儿。
戴叔伦,九日送洛阳李丞之任,为文通绝境，从宦及良辰。洛下知名早，腰边结绶新。且倾浮菊酒，聊拂染衣尘。独恨沧波侣，秋来别故人。
朱庆馀,雪夜与真上人宿韩协律宅,斜雪微沾砌，空堂夜语清。逆风听漏短，回烛向楼明。盥漱随禅伴，讴吟得野情。此欢那敢忘，世贵丈夫名。
耿湋,进秋隼,岂悟因罗者，迎霜献紫微。夕阳分素臆，秋色上花衣。举翅云天近，回眸燕雀稀。应随明主意，百中有光辉。
令狐楚,相和歌辞·王昭君,锦车天外去，毳幕云中开。魏阙苍龙远，萧关赤雁哀。
白居易,秋池二首,前池秋始半，卉物多摧坏。欲暮槿先萎，未霜荷已败。默然有所感，可以从兹诫。本不种松筠，早凋何足怪。凿池贮秋水，中有蘋与芰。天旱水暗消，塌然委空地。有似泛泛者，附离权与贵。一旦恩势移，相随共憔悴。
温庭筠,东峰歌,锦砾潺湲玉溪水，晓来微雨藤花紫。冉冉山鸡红尾长，一声樵斧惊飞起。松刺梳空石差齿，烟香风软人参蕊。阳崖一梦伴云根，仙菌灵芝梦魂里。
白居易,初致仕后戏酬留守牛相公，并呈分司诸寮友,南北东西无所羁，挂冠自在胜分司。探花尝酒多先到，拜表行香尽不知。炮笋烹鱼饱餐后，拥袍枕臂醉眠时。报君一语君应笑，兼亦无心羡保厘。
李益,入华山访隐者经仙人石坛,三考四岳下，官曹少休沐。久负青山诺，今还获所欲。尝闻玉清洞，金简受玄箓。夙驾升天行，云游恣霞宿。平明矫轻策，扪石入空曲。仙人古石坛，苔绕青瑶局。阳桂凌烟紫，阴罗冒水绿。隔世闻丹经，悬泉注明玉。前惊羽人会，白日天居肃。问我将致辞，笑之自相目。竦身云遂起，仰见双白鹄。堕其一纸书，文字类鸟足。视之了不识，三返又三复。归来问方士，举世莫解读。何必若蜉蝣，然后为跼促。鄙哉宦游子，身志俱降辱。再往不及期，劳歌叩山木。
温庭筠,杂曲歌辞·湖阴曲,祖龙黄须珊瑚鞭，铁骢金面青连钱。虎髯拔剑欲成梦，日压贼营如血鲜。海旗风急惊眠起，甲重光摇照湖水。苍黄追骑尘外归，森索妖星阵前死。五陵愁碧春萋萋，灞川玉马空中嘶。羽书如电入青琐，雪腕如捶催画鞞。白虬天子金煌铓，高临帝座回龙章。吴波不动楚山晚，花压阑干春昼长。
刘长卿,睢阳赠李司仓,白露变时候，蛩声暮啾啾。飘飘洛阳客，惆怅梁园秋。只为乏生计，尔来成远游。一身不家食，万事从人求。且喜接馀论，足堪资小留。寒城落日后，砧杵令人愁。归路岁时尽，长河朝夕流。非君深意愿，谁复能相忧。
高適,塞下曲,结束浮云骏，翩翩出从戎。且凭天子怒，复倚将军雄。万鼓雷殷地，千旗火生风。日轮驻霜戈，月魄悬雕弓。青海阵云匝，黑山兵气冲。战酣太白高，战罢旄头空。万里不惜死，一朝得成功。画图麒麟阁，入朝明光宫。大笑向文士，一经何足穷。古人昧此道，往往成老翁。
羊士谔,寻山家（一作长孙佐辅诗）,独访山家歇还涉，茅屋斜连隔松叶。主人闻语未开门，绕篱野菜飞黄蝶。
项斯,晓发昭应,行人见雪愁，初作帝乡游。旅店开偏早，乡帆去未收。灯残催卷席，手冷怕梳头。是物寒无色，汤泉正自流。
杜甫,释闷,四海十年不解兵，犬戎也复临咸京。失道非关出襄野，扬鞭忽是过胡城。豺狼塞路人断绝。烽火照夜尸纵横。天子亦应厌奔走，群公固合思升平。但恐诛求不改辙，闻道嬖孽能全生。江边老翁错料事，眼暗不见风尘清。
贾岛,雨夜寄马戴,芳林杏花树，花落子西东。今夕曲江雨，寒催朔北风。乡书沧海绝，隐路翠微通。寂寂相思际，孤釭残漏中。
姚合,和高谏议蒙兼宾客时入翰苑,兼秩恩归第一流，时寻仙路向瀛洲。钟声迢递银河晓，林色葱笼玉露秋。紫殿讲筵邻御座，青宫宾榻入龙楼。从来共结归山侣，今日多应独自休。
张籍,答刘明府,身病多时又客居，满城亲旧尽相疏。可怜绛县刘明府，犹解频频寄远书。
徐敞,虹藏不见,迎冬小雪至，应节晚虹藏。玉气徒成象，星精不散光。美人初比色，飞鸟罢呈祥。石涧收晴影，天津失彩梁。霏霏空暮雨，杳杳映残阳。舒卷应时令，因知圣历长。
张祜,登广武原,广武原西北，华夷此浩然。地盘山入海，河绕国连天。远树千门邑，高樯万里船。乡心日云暮，犹在楚城边。
郎大家宋氏,琴曲歌辞·宛转歌,风已清，月朗琴复鸣。掩抑非千态，殷勤是一声。歌宛转，宛转和且长。愿为双鸿鹄，比翼共翱翔。日已暮，长檐鸟应度。此时望君君不来，此时思君君不顾。歌宛转，宛转那能异栖宿。愿为形与影，出入恒相逐。
易思,寻易尊师不遇,烂熳红霞光照衣，苔封白石路微微。华阳洞里人何在，落尽松花不见归。
皮日休,寄怀南阳润卿,鹿门山下捕鱼郎，今向江南作渴羌。无事只陪看藕样，有钱唯欲买湖光。醉来浑忘移花处，病起空闻焙药香。何事对君犹有愧，一篷冲雪返华阳。
杜甫,法镜寺,身危适他州，勉强终劳苦。神伤山行深，愁破崖寺古。婵娟碧鲜净，萧摵寒箨聚。回回山根水，冉冉松上雨。泄云蒙清晨，初日翳复吐。朱甍半光炯，户牖粲可数。拄策忘前期，出萝已亭午。冥冥子规叫，微径不复取。
李白,杂曲歌辞·发白马,将军发白马，旌节渡黄河。箫鼓聒川岳，沧溟涌洪波。武安有振瓦，易水无寒歌。铁骑若雪山，饮流涸滹沱。扬兵猎月窟，转战略朝那。倚剑登燕然，边峰列嵯峨。萧条万里外，耕作五原多。一扫清大漠，包虎戢金戈。
许浑,秦楼曲,秦女梦馀仙路遥，月窗风簟夜迢迢。潘郎翠凤双飞去，三十六宫闻玉箫。
罗隐,和淮南李司空同转运员外（一作同转运卢员外赐绯）,层层高阁旧瀛洲，此地须征第一流。丞相近年萦倚望，重才今日喜遨游。荣持健笔金黄贵，恨咽离筵管吹秋。谁继伊皋送行句，梁王诗好郢人愁。
刘得仁,送车涛罢举归山,朝是暮还非，人情冷暖移。浮生只如此，强进欲何为。要路知无援，深山必遇师。怜君明此理，休去不迟疑。
陈子昂,同旻上人伤寿安傅少府,生涯良浩浩，天命固谆谆。闻道神仙尉，怀德遂为邻。畴昔逢尧日，衣冠仕汉辰。交游纷若凤，词翰宛如麟。太息劳黄绶，长思谒紫宸。金兰徒有契，玉树已埋尘。把臂虽无托，平生固亦亲。援琴一流涕，旧馆几沾巾。杳杳泉中夜，悠悠世上春。幽明长隔此，歌哭为何人。
吴筠,高士咏·广成子,广成卧云岫，缅邈逾千龄。轩辕来顺风，问道修神形。至言发玄理，告以从杳冥。三光入无穷，寂默返太宁。
刘长卿,送河南元判官赴河南勾当苗税充百官俸钱,春草长河曲，离心共渺然。方收汉家俸，独向汶阳田。鸟雀空城在，榛芜旧路迁。山东征战苦，几处有人烟。
张九龄,奉和圣制同二相南出雀鼠谷,设险诸侯地，承平圣主巡。东君朝二月，南旆拥三辰。寒出重关尽，年随行漏新。瑞云丛捧日，芳树曲迎春。舞咏先驰道，恩华及从臣。汾川花鸟意，并奉属车尘。
张籍,送僧往金州,闻道谿阴山水好，师行一一遍经过。事须觅取堪居处，若个溪头药最多。
卢言,上安禄山（禄山入洛阳，大雪盈尺，言上诗）,象曰云雷屯，大君理经纶。马上取天下，雪中朝海神。
元稹,山枇杷,山枇杷，花似牡丹殷泼血。往年乘传过青山，正值山花好时节。压枝凝艳已全开，映叶香苞才半裂。紧搏红袖欲支颐，慢解绛囊初破结。金线丛飘繁蕊乱，珊瑚朵重纤茎折。因风旋落裙片飞，带日斜看目精热。亚水依岩半倾侧，笼云隐雾多愁绝。绿珠语尽身欲投，汉武眼穿神渐灭。秾姿秀色人皆爱，怨媚羞容我偏别。说向闲人人不听，曾向乐天时一说。昨来谷口先相问，及到山前已消歇。左降通州十日迟，又与幽花一年别。山枇杷，尔托深山何太拙。天高万里看不精，帝在九重声不彻。园中杏树良人醉，陌上柳枝年少折。因尔幽芳喻昔贤，磻谿冷坐权门咽。
任翻,哭友人,逢著南州史，江边哭问君。送终时有雪，归葬处无云。官库惟留剑，邻僧共结坟。儿孙未成立，谁与集遗文。
武元衡,和李丞题李将军林园,落英飘蕊雪纷纷，啼鸟如悲霍冠军。逝水不回弦管绝，玉楼迢递锁浮云。
司空图,九月八日,已是人间寂寞花，解怜寂寞傍贫家。老来不得登高看，更甚残春惜岁华。
李昭象,寄献山中顾公员外,抽却朝簪著钓蓑，近来声迹转巍峨。祥麟避网虽山野，丹凤衔书即薜萝。乍隐文章情更逸，久闲经济术翻多。深惭未副吹嘘力，竟困风埃争奈何。
贾岛,酬朱侍御望月见寄,他寝此时吾不寝，近秋三五日逢晴。相思唯有霜台月，望尽孤光见却生。
皎然,送丘秀才游越,山情与诗思，烂熳欲何从。夜舸谁相逐，空江月自逢。春期越草秀，晴忆剡云浓。便拟将轻锡，携居入乱峰。
杨炯,有所思,贱妾留南楚，征夫向北燕。三秋方一日，少别比千年。不掩嚬红缕，无论数绿钱。相思明月夜，迢递白云天。
白居易,夏旱,太阴不离毕，太岁仍在午。旱日与炎风，枯焦我田亩。金石欲销铄，况兹禾与黍。嗷嗷万族中，唯农最辛苦。悯然望岁者，出门何所睹。但见棘与茨，罗生遍场圃。恶苗承沴气，欣然得其所。感此因问天，可能长不雨。
王翰,奉和圣制同二相已下群官乐游园宴,未极人心畅，如何帝道明。仍嫌酺宴促，复宠乐游行。陆海披珍藏，天河直斗城。四关青霭合，数处白云生。饪餗调元气，歌钟溢雅声。空惭尧舜日，至德杳难名。
徐铉,抛球乐,歌舞送飞球，金觥碧玉筹。管弦桃李月，帘幕凤凰楼。一笑千场醉，浮生任白头。灼灼傅花枝，纷纷度画旂。不知红烛下，照见彩球飞。借势因期克，巫山暮雨归。
齐己,得李推官近寄怀,荆门前岁使乎回，求得星郎近制来。连日借吟终不已，一灯忘寝又重开。秋风漫作牵情赋，春草真为入梦才。堪笑陈宫诸狎客，当时空有个追陪。
钱起,送王谏议任东都居守,车徒凤掖东，去去洛阳宫。暂以青蒲隔，还看紫禁同。经过乘雨露，潇洒出鸳鸿。官署名台下，云山旧苑中。暮天双阙静，秋月九重空。且喜成周地，诗人播国风。
白居易,洛下雪中频与刘李二宾客宴集，因寄汴州李尚书,水南水北雪纷纷，雪里欢游莫厌频。日日暗来唯老病，年年少去是交亲。碧毡帐暖梅花湿，红燎炉香竹叶春。今日邹枚俱在洛，梁园置酒召何人。
元稹,三月二十四日宿曾峰馆，夜对桐花，寄乐天,微月照桐花，月微花漠漠。怨澹不胜情，低回拂帘幕。叶新阴影细，露重枝条弱。夜久春恨多，风清暗香薄。是夕远思君，思君瘦如削。但感事暌违，非言官好恶。奏书金銮殿，步屣青龙阁。我在山馆中，满地桐花落。
张南史,春日道中寄孟侍御,春来游子傍归路，时有白云遮独行。水流乱赴石潭响，花开不知山树名。谁家鱼网求鲜食，几处人烟事火耕。昨日已尝村酒熟，一杯思与孟嘉倾。
赵彦昭,侍宴桃花园咏桃花应制,红萼竞燃春苑曙，粉茸新吐御筵开。长年愿奉西王母，近侍惭无东朔才。
来鹄,鄂渚清明日与乡友登头陀山,冷酒一杯相劝频，异乡相遇转相亲。落花风里数声笛，芳草烟中无限人。都大此时深怅望，岂堪高处更逡巡。思量费子真仙子，不作头陀山下尘。
韩偓,秋深闲兴,此心兼笑野云忙，甘得贫闲味甚长。病起乍尝新橘柚，秋深初换旧衣裳。晴来喜鹊无穷语，雨后寒花特地香。把钓覆棋兼举白，不离名教可颠狂。
张说,游龙山静胜寺,每上襄阳楼，遥望龙山树。郁茀吐冈岭，微蒙在烟雾。下车岁已成，饰马闲馀步。苦霜裛野草，爱日扬江煦。云对石上塔，风吹松下路。禅室宴三空，神祠同六趣。儿童共戏谑，猿鸟相惊顾。南识桓公台，北望先贤墓。世上人何在，时闻心不住。但传无尽灯，可使有情悟。
周昙,春秋战国门·又吟,马毙厩人欲就刑，百年临尽一言生。赖逢贤相能匡救，仍免吾君播恶声。
韩翃,送李侍御赴徐州行营,少年兼柱史，东至旧徐州。远属平津阁，前驱博望侯。向营淮水满，吹角楚天秋。客梦依依处，寒山对白楼。
杜甫,长吟,江渚翻鸥戏，官桥带柳阴。江飞竞渡日，草见蹋春心。已拨形骸累，真为烂漫深。赋诗歌句稳，不免自长吟。
鱼玄机,闺怨,蘼芜盈手泣斜晖，闻道邻家夫婿归。别日南鸿才北去，今朝北雁又南飞。春来秋去相思在，秋去春来信息稀。扃闭朱门人不到，砧声何事透罗帏。
孟浩然,岘山送张去非游巴东（一题作岘山亭送朱大）,岘山南郭外，送别每登临。沙岸江村近，松门山寺深。一言予有赠，三峡尔将寻。祖席宜城酒，征途云梦林。蹉跎游子意，眷恋故人心。去矣勿淹滞，巴东猿夜吟。
齐己,和昙域上人寄赠之什,百病煎衰朽，栖迟战国中。思量青壁寺，行坐赤松风。道寄虚无合，书传往复空。可怜禅月子，香火国门东。
白居易,老去,老去愧妻儿，冬来有劝词。暖寒从饮酒，冲冷少吟诗。战胜心还壮，斋勤体校羸。由来世间法，损益合相随。
曹松,顾少府池上（一作顾少府池亭苇）,池上分行种，公庭觉少尘。根离潮水岸，韵爽判曹人。正午回鱼影，方昏息鹭身。无时不动咏，沧岛思方频。
黄滔,塞上,塞门关外日光微，角怨单于雁驻飞。冲水路从冰解断，逾城人到月明归。燕山腊雪销金甲，秦苑秋风脆锦衣。欲吊昭君倍惆怅，汉家甥舅竟相违。
张籍,和韦开州盛山十二首·宿云亭,清净当深处，虚明向远开。卷帘无俗客，应只见云来。
顾云,华清词,祥云皓鹤盘碧空，乔松稍稍韵微风。绛节影来，朱幡响丁东，相公清斋朝蕊宫。太上符箓龙蛇踪，散花天女侍香童。隔烟遥望见云水，弹璈吹凤清珑珑。丹砂黄金世可度，愿启一言告仙翁。道门弟子山中客，长向山中礼空碧。九色真龙上汉时，愿把霓幢引烟策。
姚揆,颍川客舍,素琴孤剑尚闲游，谁共芳尊话唱酬。乡梦有时生枕上，客情终日在眉头。云拖雨脚连天去，树夹河声绕郡流。回首帝京归未得，不堪吟倚夕阳楼。
杜荀鹤,送宾贡登第后归海东,归捷中华第，登船鬓未丝。直应天上桂，别有海东枝。国界波穷处，乡心日出时。西风送君去，莫虑到家迟。
魏徵,享太庙乐章·舒和,圣敬通神光七庙，灵心荐祚和万方。严禋克配鸿基远，明德惟馨凤历昌。
李世民,初夏,一朝春夏改，隔夜鸟花迁。阴阳深浅叶，晓夕重轻烟。哢莺犹响殿，横丝正网天。珮高兰影接，绶细草纹连。碧鳞惊棹侧，玄燕舞檐前。何必汾阳处，始复有山泉。
白居易,和令狐相公寄刘郎中兼见示长句,日月天衢仰面看，尚淹池凤滞台鸾。碧幢千里空移镇，赤笔三年未转官。别后纵吟终少兴，病来虽饮不多欢。酒军诗敌如相遇，临老犹能一据鞍。
赵彦伯,奉和九日幸临渭亭登高应制得花字,九日报仙家，三秋转岁华。呼鹰下鸟路，戏马出龙沙。簪挂丹萸蕊，杯浮紫菊花。所愿同微物，年年共辟邪。
李商隐,行次昭应县道上，送户部李郎中充昭义攻讨,将军大旆扫狂童，诏选名贤赞武功。暂逐虎牙临故绛，远含鸡舌过新丰。鱼游沸鼎知无日，鸟覆危巢岂待风。早勒勋庸燕石上，伫光纶綍汉廷中。
齐己,池上感兴,所向似无端，风前吟凭栏。旁人应闷见，片水自闲看。碧底红鳞鬣，澄边白羽翰。南山众木叶，飘著竹声干。
冯道,吟治圃》，见《事文类聚》）视草北来唐学士，拥旄西去汉将军。（《同光中承旨卢质节制河中赠》，见《续翰林志,朝披四袄专藏手，夜覆三衾怕露头。牛头偏得赐，象笏更容持。已落地花方遣扫，未经霜草莫教锄。
曹唐,送康祭酒赴轮台,灞水桥边酒一杯，送君千里赴轮台。霜粘海眼旗声冻，风射犀文甲缝开。断碛簇烟山似米，野营轩地鼓如雷。分明会得将军意，不斩楼兰不拟回。
骆宾王,送吴七游蜀,日观分齐壤，星桥接蜀门。桃花嘶别路，竹叶泻离樽。夏老兰犹茂，秋深柳尚繁。雾销山望迥，风高野听喧。劳歌徒欲奏，赠别竟无言。唯有当秋月，空照野人园。
陆畅,别刘端公,连骑出都门，秋蝉噪高柳。落日辞故人，自醉不关酒。
权德舆,卦名诗,节变忽惊春，临风骋望频。支颐倦书幌，步履整山巾。时鸟渐成曲，杂芳随意新。曙霞连观阙，绮陌丽咸秦。天地今交泰，云雷背遘屯。中孚谅可乐，书此示家人。
崔江,宜春郡城闻猿,怨抱霜枝向月啼，数声清绕郡城低。那堪日夜有云雨，便似巫山与建溪。
岑参,题金城临河驿楼,古戍依重险，高楼见五凉。山根盘驿道，河水浸城墙。庭树巢鹦鹉，园花隐麝香。忽如江浦上，忆作捕鱼郎。
李白,杂曲歌辞·枯鱼过河泣,白龙改常服，偶被豫且制。谁使尔为鱼，徒劳诉天帝。作书报鲸鲵，勿恃风涛势。涛落归泥沙，翻遭蝼蚁噬。万乘慎出入，柏人以为诫。
赵嘏,昔昔盐二十首·今岁往辽西,万里飞书至，闻君已渡辽。只谙新别苦，忘却旧时娇。烽戍年将老，红颜日向凋。胡沙兼汉苑，相望几迢迢。
王建,送宫人入道,休梳丛鬓洗红妆，头戴芙蓉出未央。弟子抄将歌遍叠，宫人分散舞衣裳。问师初得经中字，入静犹烧内里香。发愿蓬莱见王母，却归人世施仙方。
吕温,衡州早春二首,碧水何逶迤，东风吹沙草。烟波千万曲，不辨嵩阳道。病肺不饮酒，伤心不看花。惟惊望乡处，犹自隔长沙。
贾岛,寄李輈侍郎,终过盟津书，分明梦不虚。人从清渭别，地隔太行馀。宾幕谁嫌静，公门但晏如。櫑鞞干霹雳，斜汉湿蟾蜍。追琢垂今后，敦庞得古初。井台怜操筑，漳岸想丕疏。亦翼铿珉珮，终当直石渠。此身多抱疾，幽里近营居。忆漱苏门涧，经浮楚泽潴。松栽侵古影，荤断尚芹菹。语嘿曾延接，心源离滓淤。谁言姓琴氏，独跨角生鱼。
甘露寺鬼,西轩诗,赵壹能为赋，邹阳解献书。可惜西江水，不救辙中鱼。伟哉横海鳞，壮矣垂天翼。一旦失风水，翻为蝼蚁食。功遂侔昔人，保退无智力。既涉太行险，兹路信难陟。握里龙蛇纸上鸾，逡巡千幅不将难。顾云已往罗隐耄，更有何人逞笔端。
李郢,燕蓊花,十二街中何限草，燕蓊尽欲占残春。黄花扑地无穷极，愁杀江南去住人。
皎然,寄崔万芳夔,气杀高隼击，惜芳步寒林。风摇苍琅根，霜剪荍y9心。归思忽眇眇，佳气亦沉沉。我身岂遐远，如隔湘汉深。事迩智莫及，愿乖情不任。迟君忘言侣，一笑开吾襟。
陈陶,草木言,何生我苍苍，何育我黄黄。草木无知识，幸君同三光。始自受姓名，葳蕤立衣裳。山河既分丽，齐首乳青阳。甘辛各有荣，好丑不相防。常忧刀斧劫，窃慕仁寿乡。愿天雨无暴，愿地风无狂。雨足因衰惫，风多因夭伤。在山不为桂，徒辱君高冈。在水不为莲，徒占君深塘。勿轻培塿阜，或有奇栋梁。勿轻蒙胧泽，或有奇馨香。涓毫可粗差，朝菌寿为长。拥肿若无取，大椿命为伤。婆娑不材生，苒苒向秋荒。幸遭薰风日，有得皆簸扬。所愧雨露恩，愿效幽微芳。希君频采择，勿使枯雪霜。
陈羽,古意,十三学绣罗衣裳，自怜红袖闻馨香。人言此是嫁时服，含笑不刺双鸳鸯。郎年十九髭未生，拜官天下闻郎名。车马骈阗贺门馆，自然不失为公卿。是时妾家犹未贫，兄弟出入双车轮。繁华全盛两相敌，与郎年少为婚姻。郎家居近御沟水，豪门客尽蹑珠履。雕盘酒器常不干，晓入中厨妾先起。姑嫜严肃有规矩，小姑娇憨意难取。朝参暮拜白玉堂，绣衣著尽黄金缕。妾貌渐衰郎渐薄，时时强笑意索寞。知郎本来无岁寒，几回掩泪看花落。妾年四十丝满头，郎年五十封公侯。男儿全盛日忘旧，银床羽帐空飕飗。庭花红遍蝴蝶飞，看郎佩玉下朝时。归来略略不相顾，却令侍婢生光辉。郎恨妇人易衰老，妾亦恨深不忍道。看郎强健能几时，年过六十还枯槁。
杜甫,孟冬,殊俗还多事，方冬变所为。破甘霜落爪，尝稻雪翻匙。巫峡寒都薄，乌蛮瘴远随。终然减滩濑，暂喜息蛟螭。
张籍,杂歌谣辞·白鼍鸣,天欲雨，有东风，南溪白鼍鸣窟中。六月人家井无水，夜闻白鼍人尽起。
孟浩然,送张参明经举，兼向泾州觐省,十五彩衣年，承欢慈母前。孝廉因岁贡，怀橘向秦川。四座推文举，中郎许仲宣。泛舟江上别，谁不仰神仙。
韦庄,赠渔翁,草衣荷笠鬓如霜，自说家编楚水阳。满岸秋风吹枳橘，绕陂烟雨种菰蒋。芦刀夜鲙红鳞腻，水甑朝蒸紫芋香。曾向五湖期范蠡，尔来空阔久相忘。
刘禹锡,太和戊申岁大有年诏赐百僚出城观秋稼…盛事以俟采诗者,长安铜雀鸣，秋稼与云平。玉烛调寒暑，金风报顺成。川原呈上瑞，恩泽赐闲行。欲反重城掩，犹闻歌吹声。
贯休,读《杜工部集》二首,造化拾无遗，唯应杜甫诗。岂非玄域橐，夺得古人旗。日月精华薄，山川气概卑。古今吟不尽，惆怅不同时。甫也道亦丧，孤身出蜀城。彩毫终不撅，白雪更能轻。命薄相如命，名齐李白名。不知耒阳令，何以葬先生。
徐夤,依韵酬常循州,早年花县拜潘郎，寻忝飞鸣出桂堂。日走登天长似箭，人同红树岂经霜。帆分南浦知离别，驾在东州更可伤。公论一麾将塞诏，且随征令过潇湘。
许浑,下第别友人杨至之,花落水潺潺，十年离旧山。夜愁添白发，春泪减朱颜。孤剑北游塞，远书东出关。逢君话心曲，一醉灞陵间。
秦韬玉,曲江,曲沼深塘跃锦鳞，槐烟径里碧波新。此中境既无佳境，他处春应不是春。金榜真仙开乐席，银鞍公子醉花尘。明年二月重来看，好共东风作主人。
白居易,长洲曲新词,茂苑绮罗佳丽地，女湖桃李艳阳时。心奴已死胡容老，后辈风流是阿谁。
白居易,除日答梦得同发楚州,共作千里伴，俱为一郡回。岁阴中路尽，乡思先春来。山雪晚犹在，淮冰晴欲开。归欤吟可作，休恋主人杯。
刘禹锡,春日寄杨八唐州二首,淮西春草长，淮水逶迤光。燕入新村落，人耕旧战场。可怜行春守，立马看斜桑。漠漠淮上春，莠苗生故垒。梨花方城路，荻笋萧陂水。高斋有谪仙，坐啸清风起。
陆龟蒙,顾道士亡，弟子奉束帛乞铭于袭美，因赋戏赠,童初真府召为郎，君与抽毫刻便房。亦谓神仙同许郭，不妨才力似班扬。比于黄绢词尤妙，酬以霜缣价未当。唯我有文无卖处，笔锋销尽墨池荒。
李咸用,冬夕喜友生至,天涯行欲遍，此夜故人情。乡国别来久，干戈还未平。灯残偏有焰，雪甚却无声。多少新闻见，应须语到明。
韦庄,杂体联锦,携手重携手，夹江金线柳。江上柳能长，行人恋尊酒。尊酒意何深，为郎歌玉簪。玉簪声断续，钿轴鸣双毂。双毂去何方，隔江春树绿。树绿酒旗高，泪痕沾绣袍。袍缝紫鹅湿，重持金错刀。错刀何灿烂，使我肠千断。肠断欲何言，帘动真珠繁。真珠缀秋露，秋露沾金盘。金盘湛琼液，仙子无归迹。无迹又无言，海烟空寂寂。寂寂古城道，马嘶芳岸草。岸草接长堤，长堤人解携。解携忽已久，缅邈空回首。回首隔天河，恨唱莲塘歌。莲塘在何许，日暮西山雨。
薛稷,饯许州宋司马赴任,令弟与名兄，高才振两京。别序闻鸿雁，离章动鶺鴒。远朋驰翰墨，胜地写丹青。风月相思夜，劳望颍川星。
权德舆,富阳陆路,又入乱峰去，远程殊未归。烟萝迷客路，山果落征衣。欹石临清浅，晴云出翠微。渔潭明夜泊，心忆谢玄晖。
张祜,感河上兵,一闻河塞上，非是欲权兵。首尾诚须畏，膏肓慎勿轻。多门徒可入，尽室且思行。莫为无媒者，沧浪不濯缨。
沈佺期,乐府杂曲·鼓吹曲辞·巫山高二首,巫山峰十二，环合隐昭回。俯眺琵琶峡，平看云雨台。古槎天外倚，瀑水日边来。何忽啼猿夜，荆王枕席开。神女向高唐，巫山下夕阳。裴回作行雨，婉娈逐荆王。电影江前落，雷声峡外长。霁云无处所，台馆晓苍苍。
元稹,香球,顺俗唯团转，居中莫动摇。爱君心不恻，犹讶火长烧。
杜荀鹤,送友人入关,此去青云莫更疑，出人才行足人知。况当朝野搜贤日，正是孤寒取士时。仙岛烟霞通鹤信，早春雷雨与龙期。我今不得同君去，两鬓霜欺桂一枝。
章碣,观锡宴,倾朝朱紫正骈阗，红杏青莎映广筵。不道楼台无锦绣，只愁尘土扑神仙。鱼衔嫩草浮池面，蝶趁飞花到酒边。日暮骅骝相拥去，几人沉醉失金鞭。
张柬之,与国贤良夜歌二首,柳台临新堰，楼堞相重复。窈窕凤凰姝，倾城复倾国。杏间花照灼，楼上月裴回。带娇移玉柱，含笑捧金杯。
白居易,早春题少室东岩,三十六峰晴，雪销岚翠生。月留三夜宿，春引四山行。远草初含色，寒禽未变声。东岩最高石，唯我有题名。
陈子昂,宴胡楚真禁所,人生固有命，天道信无言。青蝇一相点，白璧遂成冤。请室闲逾邃，幽庭春未暄。寄谢韩安国，何惊狱吏尊。
李白,秋夕旅怀,凉风度秋海，吹我乡思飞。连山去无际，流水何时归。目极浮云色，心断明月晖。芳草歇柔艳，白露催寒衣。梦长银汉落，觉罢天星稀。含悲想旧国，泣下谁能挥。
吴烛,相和歌辞·铜雀妓,秋色西陵满绿芜，繁弦急管强欢娱。长舒罗袖不成舞，却向风前承泪珠。
岑参,登北庭北楼，呈幕中诸公,尝读西域传，汉家得轮台。古塞千年空，阴山独崔嵬。二庭近西海，六月秋风来。日暮上北楼，杀气凝不开。大荒无鸟飞，但见白龙塠。旧国眇天末，归心日悠哉。上将新破胡，西郊绝烟埃。边城寂无事，抚剑空徘徊。幸得趋幕中，托身厕群才。早知安边计，未尽平生怀。
元稹,酬许五康佐（次用本韵）,奋迅君何晚，羁离我讵俦。鹤笼闲警露，鹰缚闷牵鞲。蓬阁深沉省，荆门远慢州。课书同吏职，旅宦各乡愁。白日伤心过，沧江满眼流。嘶风悲代马，喘月伴吴牛。枯涸方穷辙，生涯不系舟。猿啼三峡雨，蝉报两京秋。珠玉惭新赠，芝兰忝旧游。他年问狂客，须向老农求。
薛涛,十离诗·犬离主,驯扰朱门四五年，毛香足净主人怜。无端咬著亲情客，不得红丝毯上眠。
许棠,题甘露寺,丹槛拂丹霄，人寰下瞰遥。何年增造化，万古出尘嚣。地势盘三楚，江声换几朝。满栏皆异药，到顶尽飞桥。泽广方云梦，山孤数沃焦。中宵霞始散，经腊木稀凋。铎动天风度，窗明海气消。带鼙分迥堞，当日辨翻潮。鸟去沉葭菼，帆来映泬。浮生自多事，无计免回镳。
NA,杂曲歌辞·战胜乐,百战得功名，天兵意气生。三边永不战，此是我皇英。
杜甫,闻高常侍亡（忠州作）,归朝不相见，蜀使忽传亡。虚历金华省，何殊地下郎。致君丹槛折，哭友白云长。独步诗名在，只令故旧伤。
张乔,吴江旅次,行人愁落日，去鸟倦遥林。旷野鸣流水，空山响暮砧。旅途归计晚，乡树别年深。寂寞逢村酒，渔家一醉吟。
方干,过姚监故居（一作经陆补阙故居）,不敢要君徵亦起，致君全得似唐虞。谠言昨叹离天听，新冢今闻入县图。琴锁坏窗风自触，鹤归乔木月难呼。学书弟子何人在，检点犹逢谏草无。
智亮,戴云山吟,人间谩说上天梯，上万千回总是迷。曾似老人岩上坐，清风明月与心齐。戴云山顶白云齐，登顶方知世界低。异草奇花人不识，一池分作九条溪。
戴叔伦,泛舟,风软扁舟稳，行依绿水堤。孤尊秋露滑，短棹晚烟迷。夜静月初上，江空天更低。飘飘信流去，误过子猷溪。
刘禹锡,阙下待传点呈诸同舍,禁漏晨钟声欲绝，旌旗组绶影相交。殿含佳气当龙首，阁倚晴天见凤巢。山色葱笼丹槛外，霞光泛滟翠松梢。多惭再入金门籍，不敢为文学解嘲。
雍陶,寄永乐殷尧藩明府,古县萧条秋景晚，昔年陶令亦如君。头巾漉酒临黄菊，手板支颐向白云。百里岂能容骥足，九霄终自别鸡群。相思不恨书来少，佳句多从阙下闻。
孟郊,独愁（一作独怨，一作赠韩愈）,前日远别离，昨日生白发。欲知万里情，晓卧半床月。常恐百虫鸣，使我芳草歇。
曹邺,恃宠,二月树色好，昭仪正骄奢。恐君爱阳艳，斫却园中花。三十六宫女，髻鬟各如鸦。君王心所怜，独自不见瑕。台上红灯尽，未肯下金车。一笑不得所，尘中悉无家。飞燕身更轻，何必恃容华。
李端,送戴徵士还山,柔桑锦臆雉，相送到烟霞。独隐空山里，闲门几树花。草生杨柳岸，鸟啭竹林家。不是谋生拙，无为末路赊。
刘长卿,同姜濬题裴式微馀干东斋,世事终成梦，生涯欲半过。白云心已矣，沧海意如何。藜杖全吾道，榴花养太和。春风骑马醉，江月钓鱼歌。散帙看虫蠹，开门见雀罗。远山终日在，芳草傍人多。吏体庄生傲，方言楚俗讹。屈平君莫吊，肠断洞庭波。
顾非熊,早秋雨夕,贫居常寂寞，况复是秋天。黄叶如霜后，清风似水边。中宵疑有雁，当夕暂无蝉。就枕终难寐，残灯灭又然。
韦应物,九日,一为吴郡守，不觉菊花开。始有故园思，且喜众宾来。
李商隐,汉宫词,青雀西飞竟未回，君王长在集灵台。侍臣最有相如渴，不赐金茎露一杯。
刘长卿,弄白鸥歌,泛泛江上鸥，毛衣皓如雪。朝飞潇湘水，夜宿洞庭月。归客正夷犹，爱此沧江闲白鸥。
许浑,春泊弋阳,江行春欲半，孤枕弋阳堤。云暗犹飘雪，潮寒未应溪。饮猿闻棹散，飞鸟背船低。此路成幽绝，家山巩洛西。
李颀,寄韩鹏,为政心闲物自闲，朝看飞鸟暮飞还。寄书河上神明宰，羡尔城头姑射山。
罗邺,岁仗,玉帛朝元万国来，鸡人晓唱五门开。春排北极迎仙驭，日捧南山入寿杯。歌舜薰风铿剑佩，祝尧嘉气霭楼台。可怜四海车书共，重见萧曹佐汉材。
杜甫,军中醉饮寄沈八、刘叟（一作畅当诗）,酒渴爱江清，馀甘漱晚汀。软沙欹坐稳，冷石醉眠醒。野膳随行帐，华音发从伶。数杯君不见，醉已遣沉冥。
刘禹锡,和李相公平泉潭上喜见初月,家山见初月，林壑悄无尘。幽境此何夕，清光如为人。潭空破镜入，风动翠蛾嚬。会向琐窗望，追思伊洛滨。
李存勖,如梦令（一名忆仙姿、宴桃源、比梅）,曾宴桃源深洞，一曲清歌舞凤。长记别伊时，和泪出门相送。如梦，如梦，残月落花烟重。
姚合,闻魏州破贼,生灵苏息到元和，上将功成自执戈。烟雾扫开尊北岳，蛟龙斩断净南河。旗回海眼军容壮，兵合天心杀气多。从此四方无一事，朝朝雨露是恩波。
储光羲,题崔山人别业,南阳隐居者，筑室丹溪源。溪冷惧秋晏，室寒欣景暾。山鸡鸣菌阁，水雾入衡门。东岭或舒啸，北窗时讨论。封君渭阳竹，逸士汉阴园。何必崆峒上，独为尧所尊。
孟浩然,溯江至武昌,家本洞湖上，岁时归思催。客心徒欲速，江路苦邅回。残冻因风解，新正度腊开。行看武昌柳，仿佛映楼台。
宋之问,牛女（一作沈佺期诗）,粉席秋期缓，针楼别怨多。奔龙争渡月，飞鹊乱填河。失喜先临镜，含羞未解罗。谁能留夜色，来夕倍还梭。
崔涂,巫山旅别,五千里外三年客，十二峰前一望秋。无限别魂招不得，夕阳西下水东流。
郑谷,温处士能画鹭鹚以四韵换之,昔年吟醉绕江蓠，爱把渔竿伴鹭鹚。闻说小毫能纵逸，敢凭轻素写幽奇。涓涓浪溅残菱蔓，戛戛风搜折苇枝。得向晓窗闲挂玩，雪蓑烟艇恨无遗。
杜甫,渡江,春江不可渡，二月已风涛。舟楫欹斜疾，鱼龙偃卧高。渚花兼素锦，汀草乱青袍。戏问垂纶客，悠悠见汝曹。
韩愈,符读书城南（符，愈之子。城南，愈别墅）,木之就规矩，在梓匠轮舆。人之能为人，由腹有诗书。诗书勤乃有，不勤腹空虚。欲知学之力，贤愚同一初。由其不能学，所入遂异闾。两家各生子，提孩巧相如。少长聚嬉戏，不殊同队鱼。年至十二三，头角稍相疏。二十渐乖张，清沟映污渠。三十骨骼成，乃一龙一猪。飞黄腾踏去，不能顾蟾蜍。一为马前卒，鞭背生虫蛆。一为公与相，潭潭府中居。问之何因尔，学与不学欤。金璧虽重宝，费用难贮储。学问藏之身，身在则有馀。君子与小人，不系父母且。不见公与相，起身自犁鉏。不见三公后，寒饥出无驴。文章岂不贵，经训乃菑畬。潢潦无根源，朝满夕已除。人不通古今，马牛而襟裾。行身陷不义，况望多名誉。时秋积雨霁，新凉入郊墟。灯火稍可亲，简编可卷舒。岂不旦夕念，为尔惜居诸。恩义有相夺，作诗劝踌躇。
孟浩然,来闍黎新亭作,八解禅林秀，三明给苑才。地偏香界远，心净水亭开。傍险山查立，寻幽石径回。瑞花长自下，灵药岂须栽。碧网交红树，清泉尽绿苔。戏鱼闻法聚，闲鸟诵经来。弃象玄应悟，忘言理必该。静中何所得，吟咏也徒哉。
徐夤,忆长安行,旧历关中忆废兴，僭奢须戒俭须凭。火光只是烧秦冢，贼眼何曾视灞陵。钟鼓煎催人自急，侯王更换恨难胜。不如坐钓清溪月，心共寒潭一片澄。
白居易,秋池,洗浪清风透水霜，水边闲坐一绳床。眼尘心垢见皆尽，不是秋池是道场。
李中,江边吟,风暖汀洲吟兴生，远山如画雨新晴。残阳影里水东注，芳草烟中人独行。闪闪酒帘招醉客，深深绿树隐啼莺。盘桓渔舍忘归去，云静高空月又明。
王卓,观北番谒庙,肃肃层城里，巍巍祖庙清。圣恩覃布濩，异域献精诚。冠盖分行列，戎夷变姓名。礼终齐百拜，心洁尽忠贞。瑞气千重色，箫韶九奏声。仗移迎日转，旆动逐风轻。休运威仪盛，丰年俎豆盈。不堪惭颂德，空此望簪缨。
孟郊,杂曲歌辞·游子吟,慈母手中线，游子身上衣。临行密密缝，意恐迟迟归。谁言寸草心，报得三春晖。
白居易,病中诗十五首·卖骆马,五年花下醉骑行，临卖回头嘶一声。项籍顾骓犹解叹，乐天别骆岂无情。
韩翃,送元诜还江东（一作送太常元博士归润州）,过江秋色在，诗兴与归心。客路随枫岸，人家扫橘林。潮声当昼起，山翠近南深。几日华阳洞，寒花引独寻。
皎然,奉酬颜使君真卿、王员外圆宿寺兼送员外使回,鲁公邀省客，贫寺人过少。锦帐惟野花，竹屏有窗筱。朝行石色净，夜听泉声小。释事情已高，依禅境无扰。超遥长路首，怅望空林杪。离思从此生，还将此心了。
岑参,安西馆中思长安,家在日出处，朝来起东风。风从帝乡来，不异家信通。绝域地欲尽，孤城天遂穷。弥年但走马，终日随飘蓬。寂寞不得意，辛勤方在公。胡尘净古塞，兵气屯边空。乡路眇天外，归期如梦中。遥凭长房术，为缩天山东。
杜牧,愁,聚散竟无形，回肠自结成。古今留不得，离别又潜生。降虏将军思，穷秋远客情。何人更憔悴，落第泣秦京。
郑谷,朝直,朝直叨居省阁间，由来疏退校安闲。落花夜静宫中漏，微雨春寒廊下班。自扣玄门齐宠辱，从他荣路用机关。孤峰未得深归去，名画偏求水墨山。
李山甫,赠宿将,校猎燕山经几春，雕弓白羽不离身。年来马上浑无力，望见飞鸿指似人。
张乔,笛,剪雨裁烟一节秋，落梅杨柳曲中愁。尊前暂借殷勤看，明日曾闻向陇头。
沈佺期,洛阳道,九门开洛邑，双阙对河桥。白日青春道，轩裳半下朝。乘羊稚子看，拾翠美人娇。行乐归恒晚，香尘扑地遥。
齐己,荆门寄怀章供奉兼呈幕中知己,紫衣居贵上，青衲老关中。事佛门相似，朝天路不同。神凝无恶梦，诗澹老真风。闻道知音在，官高信莫通。
白居易,代卖薪女赠诸妓,乱蓬为鬓布为巾，晓蹋寒山自负薪。一种钱唐江畔女，著红骑马是何人。
李白,寄王屋山人孟大融,我昔东海上，劳山餐紫霞。亲见安期公，食枣大如瓜。中年谒汉主，不惬还归家。朱颜谢春辉，白发见生涯。所期就金液，飞步登云车。愿随夫子天坛上，闲与仙人扫落花。
皎然,夏日登观农楼和崔使君,片雨拂檐楹，烦襟四坐清。霏微过麦陇，萧散傍莎城。静爱和花落，幽闻入竹声。朝观趣无限，高咏寄深情。
周昙,春秋战国门·虞卿,割地求和国必危，安知坚守绝来思。年年来伐年年割，割尽邯郸何所之。
李频,和太学赵鸿博士归蔡中,得禄从高第，还乡见后生。田园休问主，词赋已垂名。扫壁前题出，开窗旧景清。遥知贤太守，致席日邀迎。
刘禹锡,乐天寄重和晚达冬青一篇，因成再答,风云变化饶年少，光景蹉跎属老夫。秋隼得时凌汗漫，寒龟饮气受泥涂。东隅有失谁能免，北叟之言岂便无。振臂犹堪呼一掷，争知掌下不成卢。
陈羽,和王中丞使君春日过高评事幽居,风光满路旗幡出，林下高人待使君。笑藉紫兰相向醉，野花千树落纷纷。
白居易,广宣上人以应制诗见示因以赠…居安国寺红楼院以诗供奉,道林谈论惠休诗，一到人天便作师。香积筵承紫泥诏，昭阳歌唱碧云词。红楼许住请银钥，翠辇陪行蹋玉墀。惆怅甘泉曾侍从，与君前后不同时。
张祜,题王右丞山水障二首,精华在笔端，咫尺匠心难。日月中堂见，江湖满座看。夜凝岚气湿，秋浸壁光寒。料得昔人意，平生诗思残。右丞今已殁，遗画世间稀。咫尺江湖尽，寻常鸥鸟飞。山光全在掌，云气欲生衣。以此常为玩，平生沧海机。
皇甫松,杨柳枝词二首,烂漫春归水国时，吴王宫殿柳丝垂。黄莺长叫空闺畔，西子无因更得知。春入行宫映翠微，玄宗侍女舞烟丝。如今柳向空城绿，玉笛何人更把吹。
元稹,贻蜀五首·韦兵曹臧文,处处侯门可曳裾，人人争事蜀尚书。摩天气直山曾拔，澈底心清水共虚。鹏翼已翻君好去，乌头未变我何如。殷勤为话深相感，不学冯谖待食鱼。
王甚夷,和主司王起（一作和主司酬周侍郎）,春闱帝念主生成，长庆公闻两岁名。有蕴赤心分雨露，无私和气浃寰瀛。龙门乍出难胜幸，鸳侣先行是最荣。遥仰高峰看白雪，多惭属和意屏营。
王毂,燕（一作王睿诗）,海燕双飞意若何，曲梁呕嘎语声多。茅檐不必嫌卑陋，犹胜吴宫爇尔窠。
白居易,井底引银瓶－止淫奔也,井底引银瓶，银瓶欲上丝绳绝。石上磨玉簪，玉簪欲成中央折。瓶沉簪折知奈何，似妾今朝与君别。忆昔在家为女时，人言举动有殊姿。婵娟两鬓秋蝉翼，宛转双蛾远山色。笑随戏伴后园中，此时与君未相识。妾弄青梅凭短墙，君骑白马傍垂杨。墙头马上遥相顾，一见知君即断肠。知君断肠共君语，君指南山松柏树。感君松柏化为心，闇合双鬟逐君去。到君家舍五六年，君家大人频有言。聘则为妻奔是妾，不堪主祀奉蘋蘩。终知君家不可住，其奈出门无去处。岂无父母在高堂，亦有亲情满故乡。潜来更不通消息，今日悲羞归不得。为君一日恩，误妾百年身。寄言痴小人家女，慎勿将身轻许人。
黄滔,御试二首,已表隋珠各自携，更从琼殿立丹梯。九华灯作三条烛，万乘君悬四首题。灵凤敢期翻雪羽，洞箫应或讽金闺。明朝莫惜场场醉，青桂新香有紫泥。六曹三省列簪裾，丹诏宣来试士初。不是玉皇疑羽客，要教金榜带天书。词臣假寐题黄绢，宫女敲铜奏子虚。御目四篇酬九百，敢从灯下略踌躇。
白居易,靖安北街赠李二十,榆荚抛钱柳展眉，两人并马语行迟。还似往年安福寺，共君私试却回时。
刘太真,顾十二况左迁过韦苏州房杭州韦睦州…以继三君子之风焉,宠至乃不惊，罪及非无由。奔迸历畏途，缅邈赴偏陬。牧此凋弊甿，属当赋敛秋。夙兴谅无补，旬暇焉敢休。前日怀友生，独登城上楼。迢迢西北望，远思不可收。今日车骑来，旷然销人忧。晨迎东斋饭，晚度南溪游。以我碧流水，泊君青翰舟。莫将迁客程，不为胜境留。飞札谢三守，斯篇希见酬。
张祜,杂曲歌辞·自君之出矣,自君之出矣，万物看成古。千寻葶苈枝，争奈长长苦。
夏侯孜,享太庙乐章,于铄令主，圣祚重昌。兴起教义，申明典章。俗尚素朴，人皆乐康。积德可报，流庆无疆。
元稹,虫豸诗·蚁子（三首）,蚁子生无处，偏因湿处生。阴霪烦扰攘，拾粒苦嘤咛。床上主人病，耳中虚藏鸣。雷霆翻不省，闻汝作牛声。时术功虽细，年深祸亦成。攻穿漏江海，噆食困蛟鲸。敢惮榱dw蠹，深藏柱石倾。寄言持重者，微物莫全轻。攘攘终朝见，悠悠卒岁疑。讵能分牝牡，焉得有蝝蚳。徙市竟何意，生涯都几时。巢由或逢我，应似我相期。
贾岛,宿姚少府北斋,石溪同夜泛，复此北斋期。鸟绝吏归后，蛩鸣客卧时。锁城凉雨细，开印曙钟迟。忆此漳川岸，如今是别离。
李岑1,东峰亭各赋一物得栖烟鸟,从来养毛羽，昔日曾飞迁。变转对朝阳，差池栖夕烟。遇此枝叶覆，夙举冀冲天。
杜牧,正初奉酬歙州刺史邢群,翠岩千尺倚溪斜，曾得严光作钓家。越嶂远分丁字水，腊梅迟见二年花。明时刀尺君须用，幽处田园我有涯。一壑风烟阳羡里，解龟休去路非赊。
耿湋,赠别安邑韩少府,子真能自在，江海意何如。门掩疏尘吏，心闲阅道书。古城寒欲雪，远客暮无车。杳杳思前路，谁堪千里馀。
李璟,游后湖赏莲花,蓼花蘸水火不灭，水鸟惊鱼银梭投。满目荷花千万顷，红碧相杂敷清流。孙武已斩吴宫女，琉璃池上佳人头。
李贺,古邺城童子谣，效王粲刺曹操,邺城中，暮尘起。将黑丸，斫文吏。棘为鞭，虎为马。团团走，邺城下。切玉剑，射日弓。献何人，奉相公。扶毂来，关右儿。香扫涂，相公归。
高適,玉真公主歌,常言龙德本天仙，谁谓仙人每学仙。更道玄元指李日，多于王母种桃年。仙宫仙府有真仙，天宝天仙秘莫传。为问轩皇三百岁，何如大道一千年。
孟郊,送郑仆射出节山南（一作酬郑兴元仆射招）,国老出为将，红旗入青山。再招门下生，结束馀病孱。自笑骑马丑，强从驱驰间。顾顾磨天路，袅袅镜下颜。文魄既飞越，宦情唯等闲。羡他白面少，多是清朝班。惜命非所报，慎行诚独艰。悠悠去住心，两说何能删。
刘商,哭韩淮端公兼上崔中丞,坚贞与和璧，利用归干将。金玉徒自宝，高贤无比方。挺生岩松姿，孤直凌雪霜。亭亭结清阴，不竞桃李芳。读书哂霸业，翊赞思皇王。千载有疑议，一言能否臧。儒风久沦弊，颜闵寿不长。邦国岂殄瘁，斯人今又亡。别离长春草，存没隔楚乡。闻问尚书恸，泪凝向日黄。奄忽薤露晞，杳冥泉夜长。贤愚自修短，天色空苍苍。铭旌敛归魂，荆棘生路傍。门柳日萧索，繐帷掩空堂。灯孤晦处明，高节殁后彰。芳兰已灰烬，幕府留馀香。常爱独坐尊，绣衣如雁行。至今虚左位，言发泪沾裳。
陆龟蒙,奉和袭美酒中十咏·酒城,何代驱生灵，筑之为酿地。殊无甲兵守，但有糟浆气。雉堞屹如狂，女墙低似醉。必若据而争，先登仪狄氏。
韦应物,秋郊作,清露澄境远，旭日照林初。一望秋山净，萧条形迹疏。登原忻时稼，采菊行故墟。方愿沮溺耦，淡泊守田庐。
许浑,题官舍,燕雁水乡飞，京华信自稀。簟瓢贫守道，书剑病忘机。叠鼓吏初散，繁钟鸟独归。高梧与疏柳，风雨似郊扉。
许浑,南海府罢南康阻浅行侣稍稍登陆…主人燕饯至频暮宿东溪,暗滩水落涨虚沙，滩去秦吴万里赊。马上折残江北柳，舟中开尽岭南花。离歌不断如留客，归梦初惊似到家。山鸟一声人未起，半床春月在天涯。
白居易,汴河路有感,三十年前路，孤舟重往还。绕身新眷属，举目旧乡关。事去唯留水，人非但见山。啼襟与愁鬓，此日两成斑。
皎然,远意联句,家在炎州往朔方，岂知于阗望潇湘。曾经陇底复辽阳，更忆东去采扶桑。楂客三千路未央，烛龙之地日无光。将游莽苍穷大荒，车辙马足逐周王。
刘得仁,题新栽小松,满庭萧飒皆凡木，岂得飕飗似石溪。雪夜枝柯疑画出，月中长短共人齐。未知何日干天及，恐到秋来被鹤栖。却向旧山寻得处，白云根蕟觅应迷。
徐铉,和明道人宿山寺,闻道经行处，山前与水阳。磬声深小院，灯影迥高房。落宿依楼角，归云拥殿廊。羡师闲未得，早起逐班行。
孟浩然,襄阳公宅饮,窈窕夕阳佳，丰茸春色好。欲觅淹留处，无过狭斜道。绮席卷龙须，香杯浮玛瑙。北林积修树，南池生别岛。手拨金翠花，心迷玉红草。谈笑光六义，发论明三倒。座非陈子惊，门还魏公扫。荣辱应无间，欢娱当共保。
皎然,翔隼歌送王端公,古人赏神骏，何如秋隼击。独立高标望霜翮，应看天宇如咫尺。低回拂地凌风翔，鹏雏敢下雁断行。晴空四顾忽不见，有时独出青霞傍。穷阴万里落寒日，气杀草枯增奋逸。云塞斜飞搅叶迷，雪天直上穿花疾。见君高情有所属，赠别因歌翔隼曲。离亭惨惨客散时，歌尽路长意不足。
郑准,寄进士崔鲁范,洛阳才子旧交知，别后干戈积咏思。百战市朝千里梦，三年风月几篇诗。山高雁断音书绝，谷背莺寒变化迟。会待路宁归得去，酒楼渔浦重相期。
白居易,晚归香山寺，因咏所怀,我年日已老，我身日已闲。闲出都门望，但见水与山。关塞碧岩岩，伊流清潺潺。中有古精舍，轩户无扃关。岸草歇可藉，径萝行可攀。朝随浮云出，夕与飞鸟还。吾道本迂拙，世途多险艰。尝闻嵇吕辈，尤悔生疏顽。巢悟入箕颍，皓知返商巅。岂唯乐肥遁，聊复祛忧患。吾亦从此去，终老伊嵩间。
张祜,金殿乐,入夜秋砧动，千声起四邻。不缘楼上月，应为陇头人。
孟郊,魏博田兴尚书听嫂命不立非夫人诗,君子耽古礼，如馋鱼吞钩。昨闻敬嫂言，掣心东北流。魏博田尚书，与礼相绸缪。善词闻天下，一日一再周。
许棠,经八合坂,蹑险入高空，初疑势不穷。又缘千嶂尽，还共七盘同。下辨东流水，平随北去鸿。天然无此道，应免患穷通。
刘怀一,赠右台监察邓茂迁左台殿中,惟昔参多士，无双仰异才。鹰鹯同效逐，鹓鹭忝游陪。入仕光三命，迁荣历二台。隔墙钦素躅，对问限清埃。紫署春光早，兰闱曙色催。谁言夕鸟至，空想邓林隈。
王宏,从军行,儿生三日掌上珠，燕颔猿肱秾李肤。十五学剑北击胡，羌歌燕筑送城隅。城隅路接伊川驿，河阳渡头邯郸陌。可怜少年把手时，黄鸟双飞梨花白。秦王筑城三千里，西自临洮东辽水。山边叠叠黑云飞，海畔莓莓青草死。从来战斗不求勋，杀身为君君不闻。凤凰楼上吹急管，落日裴回肠先断。
周彻,尚书郎上直闻春漏,建礼通华省，含香直紫宸。静闻铜史漏，暗识桂宫春。滴沥疑将绝，清泠发更新。寒声临雁沼，疏韵应鸡人。迥入千门彻，行催五夜频。高台闲自听，非是驻征轮。
薛昭纬,华州榜寄诸门生,时君过听委平衡，粉署华灯到晓明。开卷固难窥浩汗，执衡空欲慕公平。机云笔舌临文健，沈宋章篇发咏清。自笑观光辉
孟郊,长安道,胡风激秦树，贱子风中泣。家家朱门开，得见不可入。长安十二衢，投树鸟亦急。高阁何人家，笙簧正喧吸。
耿湋,晚春青门林亭燕集,都门连骑出，东野柳如丝。秦苑看山处，王孙逐草时。欢游难再得，衰老是前期。林静莺啼远，春深日过迟。落花今夕思，秉烛古人诗。对酒当为乐，双杯未可辞。
窦巩,题任处士幽居,红叶江村夕，孤烟草舍贫。水清鱼识钓，林静犬随人。采掇山无主，扶持药有神。客来唯劝酒，蝴蝶是前身。
贯休,感怀寄卢给事二首,绵绵远念近来多，喜鹊随函到绿萝。虽匪二贤曾入洛，忽惊六义减沈疴。童扳邻杏隳墙瓦，燕啄花泥落砌莎。好更因人寄消息，沃州归去已蹉跎。常忆团圆绣像前，东归经乱独生全。孤峰已住六七处，万事无成三十年。每想苑墙危逼路，更思钵塔晓凌烟。如今憔悴荆枝尽，一讽来书一怆然。
沈彬,结客少年场行,重义轻生一剑知，白虹贯日报雠归。片心惆怅清平世，酒市无人问布衣。
白居易,三适赠道友,褐绫袍厚暖，卧盖行坐披。紫毡履宽稳，蹇步颇相宜。足适已忘履，身适已忘衣。况我心又适，兼忘是与非。三适今为一，怡怡复熙熙。禅那不动处，混沌未凿时。此固不可说，为君强言之。
孟郊,吊房十五次卿少府,日高方得起，独赏些些春。可惜宛转莺，好音与他人。昔年此气味，还走曲江滨。逢著韩退之，结交方殷勤。蜀客骨目高，聪辩剑戟新。如何昨日欢，今日见无因。英奇一谢世，视听一为尘。谁言老泪短，泪短沾衣巾。
王建,赠洪誓师,老僧真古画，闲坐语中听。识病方书圣，谙山草木灵。人来多施药，愿满不持经。相伴寻溪竹，秋苔袜履青。
白居易,有小白马乘驭多时奉使东行至稠桑驿溘然而毙…题二十韵,能骤复能驰，翩翩白马儿。毛寒一团雪，鬃薄万条丝。皂盖春行日，骊驹晓从时。双旌前独步，五马内偏骑。芳草承蹄叶，垂杨拂顶枝。跨将迎好客，惜不换妖姬。慢鞚游萧寺，闲驱醉习池。睡来乘作梦，兴发倚成诗。鞭为驯难下，鞍缘稳不离。北归还共到，东使亦相随。赭白何曾变，玄黄岂得知。嘶风觉声急，踏雪怪行迟。昨夜犹刍秣，今朝尚絷维。卧槽应不起，顾主遂长辞。尘灭駸駸迹，霜留皎皎姿。度关形未改，过隙影难追。念倍燕求骏，情深项别骓。银收钩臆带，金卸络头羁。何处埋奇骨，谁家觅弊帷。稠桑驿门外，吟罢涕双垂。
张乔,华山,谁将倚天剑，削出倚天峰。众水背流急，他山相向重。树黏青霭合，崖夹白云浓。一夜盆倾雨，前湫起毒龙。
白居易,亭西墙下伊渠水中置石激流潺湲成韵颇有幽趣以诗记之,嵌巉嵩石峭，皎洁伊流清。立为远峰势，激作寒玉声。夹岸罗密树，面滩开小亭。忽疑严子濑，流入洛阳城。是时群动息，风静微月明。高枕夜悄悄，满耳秋泠泠。终日临大道，何人知此情。此情苟自惬，亦不要人听。
李白,江上寄元六林宗,霜落江始寒，枫叶绿未脱。客行悲清秋，永路苦不达。沧波眇川汜，白日隐天末。停棹依林峦，惊猿相叫聒。夜分河汉转，起视溟涨阔。凉风何萧萧，流水鸣活活。浦沙净如洗，海月明可掇。兰交空怀思，琼树讵解渴。勖哉沧洲心，岁晚庶不夺。幽赏颇自得，兴远与谁豁。
段文昌,题武担寺西台,秋天如镜空，楼阁尽玲珑。水暗馀霞外，山明落照中。鸟行看渐远，松韵听难穷。今日登临意，多欢语笑同。
骆宾王,夏日游目聊作,暂屏嚣尘累，言寻物外情。致逸心逾默，神幽体自轻。浦夏荷香满，田秋麦气清。讵假沧浪上，将濯楚臣缨。
刘得仁,和郑先辈谢秩闲居寓书所怀,西风日夜吹，万木共离披。近甸新晴后，高人得意时。暂闲心亦泰，论道面难欺。把笔还诗债，将琴当酒资。蓝衫悬竹桁，乌帽挂松枝。名占文章重，官归谏宪迟。生涯贫帝里，公议到台司。室冷沾苔藓，门清绝路岐。莫言邻白屋，即贺立丹墀。岂虑尘埃久，云霄故有期。
戴叔伦,将赴湖南留别东阳旧僚兼示吏人,智力苦不足，黎甿殊未安。忽从新命去，复隔旧僚欢。晓路整车马，离亭会衣冠。冰坚细流咽，烧尽乱峰寒。耆老相饯送，儿童亦悲酸。桐乡寄生怨，欲话此情难。
杜牧,偶见（黄州作）,朔风高紧掠河楼，白鼻騧郎白罽裘。有个当垆明似月，马鞭斜揖笑回头。
崔橹,梅花》。以下并见《摭言》）无人解把无尘袖，盛取残香尽日怜。（《莲花》）一番春雨吹巢冷，半朵山花咽觜香。（《山鹊》）云生柱础降龙地，露洗林峦放鹤天。菱叶乍翻人采后，荇花初没舸行时。（池上，见《诗史,强半瘦因前夜雪，数枝愁向晚天来。
顾况,上古之什补亡训传十三章·左车二章,左车有庆，万人犹病。曷可去之，于党孔盛。敏尔之生，胡为波迸。左车有赫，万人毒螫。曷可去之，于党孔硕。敏尔之生，胡为草戚。
戎昱,题槿花,自用金钱买槿栽，二年方始得花开。鲜红未许佳人见，蝴蝶争知早到来。
郑遨,哭张道古,曾陈章疏忤昭皇，扑落西南事可伤。岂使谏臣终屈辱，直疑天道恶忠良。生前卖卜居三蜀，死后驰名遍大唐。谁是后来修史者，言君力死正颓纲。
张说,崔尚书挽词,相宅隆坤宝，承家占海封。庭中男执雁，门外女乘龙。鸣玉游三省，摐金侍九重。一朝宾客散，留剑在青松。
杜甫,奉答岑参补阙见赠,窈窕清禁闼，罢朝归不同。君随丞相后，我往日华东。冉冉柳枝碧，娟娟花蕊红。故人得佳句，独赠白头翁。
苏拯,贾客,长帆挂短舟，所愿疾如箭。得丧一惊飘，生死无良贱。不谓天不祐，自是人苟患。尝言海利深，利深不如浅。
杜甫,暇日小园散病，将种秋菜，督勒耕牛，兼书触目,不爱入州府，畏人嫌我真。及乎归茅宇，旁舍未曾嗔。老病忌拘束，应接丧精神。江村意自放，林木心所欣。秋耕属地湿，山雨近甚匀。冬菁饭之半，牛力晚来新。深耕种数亩，未甚后四邻。嘉蔬既不一，名数颇具陈。荆巫非苦寒，采撷接青春。飞来两白鹤，暮啄泥中芹。雄者左翮垂，损伤已露筋。一步再流血，尚经矰缴勤。三步六号叫，志屈悲哀频。鸾皇不相待，侧颈诉高旻。杖藜俯沙渚，为汝鼻酸辛。
李咸用,途中逢友人,大道将穷阮籍哀，红尘深翳步迟回。皇天有意自寒暑，白日无情空往来。霄汉何年征赋客，烟花随处作愁媒。相逢且快眼前事，莫厌狂歌酒百杯。
王季友1,古塞曲,进军飞狐北，穷寇势将变。日落沙尘昏，背河更一战。騂马黄金勒，雕弓白羽箭。射杀左贤王，归奏未央殿。欲言塞下事，天子不召见。东出咸阳门，哀哀泪如霰。
杜甫,过郭代公故宅,豪俊初未遇，其迹或脱略。代公尉通泉，放意何自若。及夫登衮冕，直气森喷薄。磊落见异人，岂伊常情度。定策神龙后，宫中翕清廓。俄顷辨尊亲，指挥存顾托。群公有惭色，王室无削弱。迥出名臣上，丹青照台阁。我行得遗迹，池馆皆疏凿。壮公临事断，顾步涕横落。高咏宝剑篇，神交付冥漠。
钱起,和刘明府宴县前山亭,城隅劳心处，雪后岁芳开。山映千花出，泉经万井来。翔鸾欲下舞，上客且留杯。
窦常,谒三闾庙,君非三谏寤，礼许一身逃。自树终天戚，何裨事主劳。众鱼应饵骨，多士尽餔糟。有客椒浆奠，文衰不继骚。
陆希声,阳羡杂咏十九首·含桃圃,小圃初晴风露光，含桃花发满山香。看花对酒心无事，倍觉春来白日长。
赵嘏,下第,南溪抱瓮客，失意自怀羞。晚路谁携手，残春自白头。
汪遵,易水,匕首空磨事不成，误留龙袂待琴声。斯须却作秦中鬼，青史徒标烈士名。
朱庆馀,寻僧,吟背春城出草迟，天晴紫阁赴僧期。山边树下行人少，一派新泉日午时。
胡曾,咏史诗·牛渚,温峤南归辍棹晨，燃犀牛渚照通津。谁知万丈洪流下，更有朱衣跃马人。
李白,相和歌辞·鞠歌行,玉不自言如桃李，鱼目笑之卞和耻。楚国青蝇何太多，连城白璧遭谗毁。荆山长号泣血人，忠臣死为刖足鬼。听曲知甯戚，夷吾因小妻。秦穆五羊皮，买死百里奚。洗拂青云上，当时贱如泥。朝歌鼓刀叟，虎变蟠溪中。一举钓六合，遂荒营丘东。平生渭水曲，谁识此老翁。奈何今之人，双目送征鸿。
杜甫,月,天上秋期近，人间月影清。入河蟾不没，捣药兔长生。只益丹心苦，能添白发明。干戈知满地，休照国西营。
施肩吾,相和歌辞·襄阳曲,大堤女儿郎莫寻，三三五五结同心。清晨对镜冶容色，意欲取郎千万金。
杨汝士,戏柳棠,文章漫道能吞凤，杯酒何曾解吃鱼。今日梓州张社会，应须遭这老尚书。
秦韬玉,贵公子行,阶前莎球绿不卷，银龟喷香挽不断。乱花织锦柳撚线，妆点池台画屏展。主人公业传国初，六亲联络驰朝车。斗鸡走狗家世事，抱来皆佩黄金鱼。却笑儒生把书卷，学得颜回忍饥面。
朱昼,赠友人古镜,我有古时镜，初自坏陵得。蛟龙犹泥蟠，魑魅幸月蚀。摩久见菱蕊，青于蓝水色。赠君将照色，无使心受惑。
无可,送契公自桂阳赴南海,南行登岭首，与俗洗烦埃。磬罢孤舟发，禅移积瘴开。中餐湘鸟下，朝讲海人来。莫便将经卷，炎方去不回。
卢照邻,送梓州高参军还京,京洛风尘远，褒斜烟露深。北游君似智，南飞我异禽。别路琴声断，秋山猿鸟吟。一乖青岩酌，空伫白云心。
刘商,上崔十五老丈,天汉乘槎可问津，寂寥深景到无因。看花独往寻诗客，不为经时谒丈人。
郑颋,临刑诗,幻生还幻灭，大幻莫过身。安心自有处，求人无有人。
杜甫,王阆州筵奉酬十一舅惜别之作,万壑树声满，千崖秋气高。浮舟出郡郭，别酒寄江涛。良会不复久，此生何太劳。穷愁但有骨，群盗尚如毛。吾舅惜分手，使君寒赠袍。沙头暮黄鹄，失侣自哀号。
王初,舟次汴堤,曲岸兰丛雁飞起，野客维舟碧烟里。竿头五两转天风，白日杨花满流水。
张乔,杨花落,北斗南回春物老，红英落尽绿尚早。韶风澹荡无所依，偏惜垂杨作春好。此时可怜杨柳花，萦盈艳曳满人家。人家女儿出罗幕，净扫玉除看花落。宝环纤手捧更飞，翠羽轻裙承不著。历历瑶琴舞袖陈，飞红拂黛怜玉人。东园桃李芳已歇，犹有杨花娇暮春。
唐彦谦,春雨,绮陌夜来雨，春楼寒望迷。远容迎燕戏，乱响隔莺啼。有恨开兰室，无言对李蹊。花欹浑拂槛，柳重欲垂堤。灯檠昏鱼目，薰炉咽麝脐。别轻天北鹤，梦怯汝南鸡。入户侵罗幌，捎檐润绣题。新丰树已失，长信草初齐。乱蝶寒犹舞，惊乌暝不栖。庾郎盘马地，却怕有春泥。
李白,行行游且猎篇,边城儿，生年不读一字书，但将游猎夸轻趫。胡马秋肥宜白草，骑来蹑影何矜骄。金鞭拂雪挥鸣鞘，半酣呼鹰出远郊。弓弯满月不虚发，双鶬迸落连飞髇。海边观者皆辟易，猛气英风振沙碛。儒生不及游侠人，白首下帷复何益。
杜甫,发潭州（时自潭之衡）,夜醉长沙酒，晓行湘水春。岸花飞送客，樯燕语留人。贾傅才未有，褚公书绝伦。高名前后事，回首一伤神。
王建,春去曲,春已去，花亦不知春去处。缘冈绕涧却归来，百回看著无花树。就中一夜东风恶，收红拾紫无遗落。老夫不比少年儿，不中数与春别离。
徐铉,陪王庶子游后湖涵虚阁（东宫园）,悬圃清虚乍过秋，看山寻水上兹楼。轻鸥的的飞难没，红叶纷纷晚更稠。风卷微云分远岫，浪摇晴日照中洲。跻攀况有承华客，如在南皮奉胜游。
元稹,答子蒙,报卢君，门外雪纷纷。纷纷门外雪，城中鼓声绝。强梁御史人觑步，安得夜开沽酒户。
韩偓,汉江行次,村寺虽深已暗知，幡竿残日迥依依。沙头有庙青林合，驿步无人白鸟飞。牧笛自由随草远，渔歌得意扣舷归。竹园相接春波暖，痛忆家乡旧钓矶。
罗隐,中元夜看月,朦胧南溟月，汹涌出云涛。下射长鲸眼，遥分玉兔毫。势来牛斗动，路越宵冥高。竟夕瞻光影，昂头把白醪。
皮日休,寄滑州李副使员外,兵绕临淮数十重，铁衣才子正从公。军前草奏旄头下，城上封书箭簳中。围合只应闻晓雁，血腥何处避春风。故人勋重金章贵，犹在江湖积剑功。
祖咏,酬汴州李别驾赠,秋风多客思，行旅厌艰辛。自洛非才子，游梁得主人。文章参末议，荣贱岂同伦。叹逝逢三演，怀贤忆四真。情因恩旧好，契托死生亲。所愧能投赠，清言益润身。
卢仝,萧宅二三子赠答诗二十首·石请客,启母是诸母，三十六峰是诸父。知君家近父母家，小人安得不怀土。怜君与我金石交，君归可得共载否。小人无以报君恩，使君池亭风月古。
卢照邻,首春贻京邑文士,寂寂罢将迎，门无车马声。横琴答山水，披卷阅公卿。忽闻岁云晏，倚仗出檐楹。寒辞杨柳陌，春满凤凰城。梅花扶院吐，兰叶绕阶生。览镜改容色，藏书留姓名。时来不假问，生死任交情。
陆龟蒙,奉酬袭美秋晚见题二首,为爱晚窗明，门前亦懒行。图书看得熟，邻里见还生。鸟啄琴材响，僧传药味精。缘君多古思，携手上空城。何事乐渔樵，巾车或倚桡。和诗盈古箧，赊酒半寒瓢。失雨园蔬赤，无风蚛叶凋。清言一相遗，吾道未全消。
杜牧,偶题二首,劳劳千里身，襟袂满行尘。深夜悬双泪，短亭思远人。苍江程未息，黑水梦何频。明月轻桡去，唯应钓赤鳞。有恨秋来极，无端别后知。夜阑终耿耿，明发竟迟迟。信已凭鸿去，归唯与燕期。只因明月见，千里两相思。
钱起,寄永嘉王十二,永嘉风景入新年，才子诗成定可怜。梦里还乡不相见，天涯忆戴复谁传。花倾晓露垂如泪，莺拂游丝断若弦。愿得回风吹海雁，飞书一宿到君边。
李白,下陵阳沿高溪三门六剌滩,三门横峻滩，六剌走波澜。石惊虎伏起，水状龙萦盘。何惭七里濑，使我欲垂竿。
唐暄,还渭南感旧二首,寝室悲长簟，妆楼泣镜台。独悲桃李节，不共一时开。魂兮若有感，仿佛梦中来。常时华室静，笑语度更筹。恍惚人事改，冥漠委荒丘。阳原叹薤露，阴壑悼藏舟。清夜妆台月，空想画眉愁。
姚合,咏镜,铸为明镜绝尘埃，翡翠窗前挂玉台。绣带共寻龙口出，菱花争向匣中开。孤光常见鸾踪在，分处还因鹊影回。好是照身宜谢女，嫦娥飞向玉宫来。
元稹,清都夜境（自此至《秋夕》，并年十六至十八时诗）,夜久连观静，斜月何晶荧。寥天如碧玉，历历缀华星。楼榭自阴映，云牖深冥冥。纤埃悄不起，玉砌寒光清。栖鹤露微影，枯松多怪形。南厢俨容卫，音响如可聆。启圣发空洞，朝真趋广庭。闲开蕊珠殿，暗阅金字经。屏气动方息，凝神心自灵。悠悠车马上，浩思安得宁。
沈佺期,被弹,知人昔不易，举非贵易失。尔何按国章，无罪见呵叱。平生守直道，遂为众所嫉。少以文作吏，手不曾开律。一旦法相持，荒忙意如漆。幼子双囹圄，老夫一念室。昆弟两三人，相次俱囚桎。万铄当众怒，千谤无片实。庶以白黑谗，显此泾渭质。劾吏何咆哮，晨夜闻扑抶。事间拾虚证，理外存枉笔。怀痛不见伸，抱冤竟难悉。穷囚多垢腻，愁坐饶虮虱。三日唯一饭，两旬不再栉。是时盛夏中，暵赫多瘵疾。瞪目眠欲闭，喑呜气不出。有风自扶摇，鼓荡无伦匹。安得吹浮云，令我见白日。
钱珝,蜀国偶题,忽忆明皇西幸时，暗伤潜恨竟谁知。佩兰应语宫臣道，莫向金盘进荔枝。
皇甫冉,舟中送李八（得回字）,词客金门未有媒，游吴适越任舟回。远水迢迢分手去，天边山色待人来。
李嘉祐,古兴,十五小家女，双鬟人不如。蛾眉暂一见，可直千金馀。自从得向蓬莱里，出入金舆乘玉趾。梧桐树上春鸦鸣，晓伴君王犹未起。莫道君恩长不休，婕妤团扇苦悲秋。君看魏帝邺都里，惟有铜台漳水流。
窦叔向,夏夜宿表兄话旧,夜合花开香满庭，夜深微雨醉初醒。远书珍重何曾达，旧事凄凉不可听。去日儿童皆长大，昔年亲友半凋零。明朝又是孤舟别，愁见河桥酒幔青。
李涉,偶怀,转知名宦是悠悠，分付空源始到头。待送妻儿下山了，便随云水一生休。
NA,郊庙歌辞·善胜舞·禋顺,礼毕祀先，香散几筵。罢舞干戚，收撤豆笾。
鲍君徽,东亭茶宴,闲朝向晓出帘栊，茗宴东亭四望通。远眺城池山色里，俯聆弦管水声中。幽篁引沼新抽翠，芳槿低檐欲吐红。坐久此中无限兴，更怜团扇起清风。
杜牧,自宣城赴官上京,潇洒江湖十过秋，酒杯无日不淹留。谢公城畔溪惊梦，苏小门前柳拂头。千里云山何处好，几人襟韵一生休。尘冠挂却知闲事，终拟蹉跎访旧游。
李端,杂曲歌辞·千里思,凉州风月美，遥望居延路。泛泛下天云，青青缘塞树。燕山苏武上，海岛田横住。更是草生时，行人出门去。
许棠,冬夜怀真里友人会宿,静语与高吟，搜神又爽心。各来依帝里，相对似山阴。漏永星河没，堂寒月彩深。从容不易到，莫惜曙钟侵。
可朋,赠方干,盛名传出自皇州，一举参差便缩头。月里岂无攀桂分，湖中刚爱钓鱼休。童偷诗藁呈邻叟，客乞书题谒郡侯。独泛短舟何限景，波涛西接洞庭秋。
吕岩,谷神歌,我有一腹空谷虚，言之道有又还无。言之无兮不可舍，言之有兮不可居。谷兮谷兮太玄妙，神兮神兮真大道。保之守之不死名，修之炼之仙人号。神得一以灵，谷得一以盈。若人能守一，只此是长生。本不远离，身还不见。炼之功若成，自然凡骨变。谷神不死玄牝门，出入绵绵道若存。修炼还须夜半子，河车般载上昆仑。龙又吟，虎又啸，风云际会黄婆叫。火中姹女正含娇，回观水底婴儿俏。婴儿姹女见黄婆，儿女相逢两意和。金殿玉堂门十二，金翁木母正来过。重门过后牢关锁，点检斗牛先下火。进火消阴始一阳，千岁仙桃初结果。曲江东岸金乌飞，西岸清光玉兔辉。乌兔走归峰顶上，炉中姹女脱青衣。脱却青衣露素体，婴儿领入重帏里。十月情浓产一男，说道长生永不死。劝君炼，劝君修，谷神不死此中求。此中悟取玄微处，与君白日登瀛洲。
武元衡,赠别崔起居,三十年前会府同，红颜销尽两成翁。别泪共将何处洒，锦江南渡足春风。
李频,送厉图南往荆州觐伯,云水入荆湘，古来鱼鸟乡。故关重隔远，春日独行长。山溜含清韵，江雷吐夜光。郡中词客会，游子更升堂。
贾岛,送崔定,未知游子意，何不避炎蒸。几日到汉水，新蝉鸣杜陵。秋江待得月，夜语恨无僧。巴峡吟过否，连天十二层。
王维,赠裴旻将军,腰间宝剑七星文，臂上雕弓百战勋。见说云中擒黠虏，始知天上有将军。
欧阳詹,荆南夏夜水楼怀昭丘直上人云梦李莘,无机成旅逸，中夜上江楼。云尽月如练，水凉风似秋。凫声闻梦泽，黛色上昭丘。不远人情在，良宵恨独游。
孟浩然,宿扬子津，寄润州长山刘隐士,所思在建业，欲往大江深。日夕望京口，烟波愁我心。心驰茅山洞，目极枫树林。不见少微星，星霜劳夜吟。
张乔,赠别李山人,分合老西秦，年年梦白蘋。曾为洞庭客，还送洞庭人。语别惜残夜，思归愁见春。遥知泊舟处，沙月自相亲。
方干,酬故人陈乂都,远别那无梦，重游自有期。半年乡信到，两地赤心知。坐久吟移调，更长砚结凘。文人才力薄，终怕阿戎欺。
张楚金,逸人歌赠李山人,上有尧兮下有由，眠松阳兮漱颍流。其貌古，其心幽，浩歌一曲兮林壑秋。道险可惊兮人莫用，乐天知命兮守岩洞。时击磬兮嗟鸣凤，吾欲知往古之不可追，自悠悠于凡梦。
杜荀鹤,题宗上人旧院,此院重来事事乖，半欹茅屋草侵阶。啄生鸦忆啼松枿。接果猿思啸石崖。壁上尘粘蒲叶扇，床前苔烂笋皮鞋。分明记得谈空日，不向秋风更怆怀。
武元衡,使次盘豆驿望永乐县,山川不记何年别，城郭应非昔所经。欲驻征车终日望，天河云雨晦冥冥。
张祜,贵池道中作,羸骖驱野岸，山远路盘盘。清露月华晓，碧江星影寒。离群徒长泣，去国自加餐。霄汉宁无旧，相哀自语端。
尚颜,冬暮送人,长安冬欲尽，又送一遗贤。醉后情浑可，言休理不然。射衣秦岭雪，摇月汉江船。亦过春兼夏，回期信有蝉。
王勃,临高台,临高台，高台迢递绝浮埃。瑶轩绮构何崔嵬，鸾歌凤吹清且哀。俯瞰长安道，萋萋御沟草。斜对甘泉路，苍苍茂陵树。高台四望同，帝乡佳气郁葱葱。紫阁丹楼纷照耀，璧房锦殿相玲珑。东弥长乐观，西指未央宫。赤城映朝日，绿树摇春风。旗亭百隧开新市，甲第千甍分戚里。朱轮翠盖不胜春，叠榭层楹相对起。复有青楼大道中，绣户文窗雕绮栊。锦衾夜不襞，罗帷昼未空。歌屏朝掩翠，妆镜晚窥红。为君安宝髻，蛾眉罢花丛。尘间狭路黯将暮，云间月色明如素。鸳鸯池上两两飞，凤凰楼下双双度。物色正如此，佳期那不顾。银鞍绣毂盛繁华，可怜今夜宿娼家。娼家少妇不须颦，东园桃李片时春。君看旧日高台处，柏梁铜雀生黄尘。
王昌龄,送别（含思落句势）,春江愁送君，蕙草生氤氲。醉后不能语，乡山雨雰雰。
刘长卿,送惠法师游天台，因怀智大师故居,翠屏瀑水知何在，鸟道猿啼过几重。落日独摇金策去，深山谁向石桥逢。定攀岩下丛生桂，欲买云中若个峰。忆想东林禅诵处，寂寥惟听旧时钟。
卢纶,题金吾郭将军石伏茅堂（一作常衮诗）,云戟曙沈沈，轩墀清且深。家传成栋美，尧宠结茅心。玉佩多依石，油幢亦在林。炉香诸洞暖，殿影众山阴。草奏风生笔，筵开雪满琴。客从龙阙至，僧自虎溪寻。萧洒延清赏，风流会素襟。终朝息尘步，一醉间华簪。
冯延巳,忆江南（二首，与本调不同）,去岁迎春楼上月，正是西窗，夜凉时节。玉人贪睡坠钗云，粉消妆薄见天真。人非风月长依旧，破镜尘筝一梦经年瘦。今宵帘幕扬花阴，空馀枕泪独伤心。今日相逢花未发，正是去年，别离时节。东风次第有花开，恁时须约却重来。重来不怕花堪折，只恐明年花发人离别。别离若向百花时，东风弹泪有谁知？
韦应物,登楼,兹楼日登眺，流岁暗蹉跎。坐厌淮南守，秋山红树多。
武元衡,夏与熊王二秀才同宿僧院,共将缨上尘，来问雪山人。世网从知累，禅心自证真。境空宜入梦，藤古不留春。一听林公法，灵嘉愿寄身。
岑参,送四镇薛侍御东归,相送泪沾衣，天涯独未归。将军初得罪，门客复何依。梦去湖山阔，书停陇雁稀。园林幸接近，一为到柴扉。
李峤,席,避席承宣父，重筵揖戴公。桂香浮半月，兰气袭回风。舞拂丹霞上，歌清白雪中。伫将文绮色，舒卷帝王宫。
李商隐,寄和水部马郎中题兴德驿，时昭义已平,仙郎倦去心，郑驿暂登临。水色潇湘阔，沙程朔漠深。鹢舟时往复，鸥鸟恣浮沉。更想逢归马，悠悠岳树阴。
裴说,乱中偷路入故乡,愁看贼火起诸烽，偷得馀程怅望中。一国半为亡国烬，数城俱作古城空。
萧至忠,奉和幸安乐公主山庄应制,西郊窈窕凤凰台，北渚平明法驾来。匝地金声初度曲，周堂玉溜好传杯。湾路分游画舟转，岸门相向碧亭开。微臣此时承宴乐，仿佛疑从星汉回。
岑参,送张郎中赴陇右觐省卿公（时张卿公亦充节度留后）,中郎凤一毛，世上独贤豪。弱冠已银印，出身唯宝刀。还家卿月迥，度陇将星高。幕下多相识，边书醉懒操。
杜甫,寄董卿嘉荣十韵,闻道君牙帐，防秋近赤霄。下临千雪岭，却背五绳桥。海内久戎服，京师今晏朝。犬羊曾烂熳，宫阙尚萧条。猛将宜尝胆，龙泉必在腰。黄图遭污辱，月窟可焚烧。会取干戈利，无令斥候骄。居然双捕虏，自是一嫖姚。落日思轻骑，高天忆射雕。云台画形像，皆为扫氛妖。
柳宗元,杨尚书寄郴笔知是小生本样令更商榷使尽其功辄献长句,截玉铦锥作妙形，贮云含雾到南溟。尚书旧用裁天诏，内史新将写道经。曲艺岂能裨损益，微辞只欲播芳馨。桂阳卿月光辉遍，毫末应传顾兔灵。
韦庄,途中望雨怀归,满空寒雨漫霏霏，去路云深锁翠微。牧竖远当烟草立，饥禽闲傍渚田飞。谁家树压红榴折，几处篱悬白菌肥。对此不堪乡外思，荷蓑遥羡钓人归。
李适,重阳日即事,令节晓澄霁，四郊烟霭空。天清白露洁，菊散黄金丛。寡德荷天贶，顺时休百工。岂怀歌钟乐，思为君臣同。至化在亭育，相成资始终。未知康衢咏，所仰惟年丰。
NA,郊庙歌辞·周郊祀乐章·福顺乐,昊天成命，邦国盛仪。多士齐列，六龙载驰。坛升泰一，乐奏咸池。高明祚德，永致昌期。
李峤,橘,万里盘根植，千秋布叶繁。既荣潘子赋，方重陆生言。玉花含霜动，金衣逐吹翻。愿辞湘水曲，长茂上林园。
孙鲂,题未开牡丹,青苞虽小叶虽疏，贵气高情便有馀。浑未盛时犹若此，算应开日合何如。寻芳蝶已栖丹槛，衬落苔先染石渠。无限风光言不得，一心留在暮春初。
骆宾王,秋晨同淄川毛司马秋九咏·秋云,南陆铜浑改，西郊玉叶轻。泛斗瑶光动，临阳瑞色明。盖阴连凤阙，阵影翼龙城。讵知时不遇，空伤流滞情。
周朴,秋深（一作塞上行）,柳色尚沈沈，风吹秋更深。山河空远道，乡国自鸣砧。巷有千家月，人无万里心。长城哭崩后，寂绝至如今。
徐氏,题天回驿,周游灵境散幽情，千里江山暂得行。所恨风光看未足，却驱金翠入龟城。
徐钓者,自吟,曾见秦皇架石桥，海神忙迫涨惊潮。蓬莱隔海虽难到，直上三清却不遥。
林珝,送安养阎主簿还竹寺,分手怨河梁，南征历汉阳。江山追宋玉，云雨梦襄王。醉里宜城近，歌中郢路长。更寻栖枳处，犹是念仇香。
杨嗣复,仪凤,八方该帝泽，威凤忽来宾。向日朱光动，迎风翠羽新。低昂多异趣，饮啄迥无邻。郊薮今翔集，河图意等伦。闻韶知鼓舞，偶圣愿逡巡。比屋初同俗，垂恩击壤人。
贯休,题成都玉局观孙位画龙,我见苏州昆山佛殿中，金城柱上有二龙。老僧相传道是僧繇手，寻常入海共龙斗。又闻蜀国玉局观有孙遇迹，蟠屈身长八十尺。游人争看不敢近，头觑寒泉万丈碧。
李中,宿韦校书幽居,溪上高眠与鹤闲，开樽留我待柴关。园林月白秋霖歇，一夜泉声似故山。
刘言史,闻崔倚旅葬,远客那能返故庐，苍梧埋骨痛何如。他时亲戚空相忆，席上同悲一纸书。
李群玉,二辛夷,狂吟辞舞双白鹤，霜翎玉羽纷纷落。空庭向晚春雨微，却敛寒香抱瑶萼。
刘希夷,公子行,天津桥下阳春水，天津桥上繁华子。马声回合青云外，人影动摇绿波里。绿波荡漾玉为砂，青云离披锦作霞。可怜杨柳伤心树，可怜桃李断肠花。此日遨游邀美女，此时歌舞入娼家。娼家美女郁金香，飞来飞去公子傍。的的珠帘白日映，娥娥玉颜红粉妆。花际裴回双蛱蝶，池边顾步两鸳鸯。倾国倾城汉武帝，为云为雨楚襄王。古来容光人所羡，况复今日遥相见。愿作轻罗著细腰，愿为明镜分娇面。与君相向转相亲，与君双栖共一身。愿作贞松千岁古，谁论芳槿一朝新。百年同谢西山日，千秋万古北邙尘。
方干,陪李郎中夜宴,间世星郎夜宴时，丁丁寒漏滴声稀。琵琶弦促千般语，鹦鹉杯深四散飞。遍请玉容歌白雪，高烧红蜡照朱衣。人间有此荣华事，争遣渔翁恋钓矶。
吴融,次韵和王员外杂游四韵,一分难减亦难加，得似溪头浣越纱。两桨惯邀催去艇，七香曾占取来车。黄昏忽堕当楼月，清晓休开满镜花。谁见玉郎肠断处，露床风簟半欹斜。
卢照邻,雨雪曲,虏骑三秋入，关云万里平。雪似胡沙暗，冰如汉月明。高阙银为阙，长城玉作城。节旄零落尽，天子不知名。
韩屿,赠进士李守微,一定童颜老岁华，贫寒游历贵人家。炼成正气功应大，养得元神道不差。舄曳鹤毛干毾e6，杖携筇节瘦槎牙。如何蓬阆不归去，落尽蟠桃几度花。
白居易,六月三日夜闻蝉,荷香清露坠，柳动好风生。微月初三夜，新蝉第一声。乍闻愁北客，静听忆东京。我有竹林宅，别来蝉再鸣。不知池上月，谁拨小船行。
张乔,无题（一作赠友人）,九霄无诏下，何事触清尘。宅带松萝僻，身惟猿鸟亲。吟看仙掌月，期有洞庭人。莫问烟霞句，悬知见岳神。
王维,送钱少府还蓝田,草色日向好，桃源人去稀。手持平子赋，目送老莱衣。每候山樱发，时同海燕归。今年寒食酒，应是返柴扉。
王维,华岳,西岳出浮云，积雪在太清。连天凝黛色，百里遥青冥。白日为之寒，森沉华阴城。昔闻乾坤闭，造化生巨灵。右足踏方止，左手推削成。天地忽开拆，大河注东溟。遂为西峙岳，雄雄镇秦京。大君包覆载，至德被群生。上帝伫昭告，金天思奉迎。人祇望幸久，何独禅云亭。
白居易,题孤山寺山石榴花示诸僧众,山榴花似结红巾，容艳新妍占断春。色相故关行道地，香尘拟触坐禅人。瞿昙弟子君知否，恐是天魔女化身。
郑巢,送象上人还山中,竹锡与袈裟，灵山笑暗霞。泉痕生净藓，烧力落寒花。高户闲听雪，空窗静捣茶。终期宿华顶，须会说三巴。
杜甫,后苦寒行二首,南纪巫庐瘴不绝，太古以来无尺雪。蛮夷长老怨苦寒，昆仑天关冻应折。玄猿口噤不能啸，白鹄翅垂眼流血。安得春泥补地裂。晚来江门失大木，猛风中夜吹白屋。天兵斩断青海戎，杀气南行动地轴，不尔苦寒何太酷。巴东之峡生凌澌，彼苍回轩人得知。
常衮,早秋望华清宫树因以成咏（一作卢纶诗）,可怜云木丛，满禁碧濛濛。色润灵泉近，阴清辇路通。玉坛标八桂，金井识双桐。交映凝寒露，相和起夜风。数枝盘石上，几叶落云中。燕拂宜秋霁，蝉鸣觉昼空。翠屏更隐见，珠缀共玲珑。雷雨生成早，樵苏禁令雄。野藤高助绿，仙果迥呈红。惆怅缭坦暮，兹山闻暗虫。
卢纶,行药前轩呈董山人,不觉老将至，瘦来方自惊。朝昏多病色，起坐有劳声。腠暖苦肌痒，藏虚唯耳鸣。桑公富灵术，一为保馀生。
于濆,旅馆秋思,旅馆坐孤寂，出门成苦吟。何事觉归晚，黄花秋意深。寒蝶恋衰草，轸我离乡心。更见庭前树，南枝巢宿禽。
罗绍威,句,楼前澹澹云头日，帘外萧萧雨脚风。
孙偓,赠南岳僧全玭,窠居过后更何人，传得如来法印真。昨日祝融峰下见，草衣便是雪山。
权德舆,古人名诗,藩宣秉戎寄，衡石崇势位。年纪信不留，弛张良自愧。樵苏则为惬，瓜李斯可畏。不顾荣官尊，每陈丰亩利。家林类岩巘，负郭躬敛积。忌满宠生嫌，养蒙恬胜智。疏钟皓月晓，晚景丹霞异。涧谷永不谖，山梁冀无累。颇符生肇学，得展禽尚志。从此直不疑，支离疏世事。
白居易,赠杨秘书巨源,早闻一箭取辽城，相识虽新有故情。清句三朝谁是敌，白须四海半为兄。贫家薙草时时入，瘦马寻花处处行。不用更教诗过好，折君官职是声名。
吴融,题湖城县西道中槐树,零落欹斜此路中，盛时曾识太平风。晓迷天仗归春苑，暮送鸾旗指洛宫。一自烟尘生蓟北，更无消息幸关东。而今只有孤根在，鸟啄虫穿没乱蓬。
白居易,苦热,头痛汗盈巾，连宵复达晨。不堪逢苦热，犹赖是闲人。朝客应烦倦，农夫更苦辛。始惭当此日，得作自由身。
开元宫人,袍中诗,沙场征戍客，寒苦若为眠。战袍经手作，知落阿谁边。蓄意多添线，含情更著绵。今生已过也，结取后生缘。
李纾,让皇帝庙乐章·亚献终献,秩礼有序，和音既同。九仪不忒，三揖将终。孝感藩后，相维辟公。四时之典，永永无穷。
NA,郊庙歌辞·梁太庙乐舞辞·大合舞,於穆皇祖，浚哲雍熙。美溢中夏，化被南陲。后稷累德，公刘创基。肇兴九庙，乐合来仪。
李嘉祐,江上曲,江心澹澹芙蓉花，江口蛾眉独浣纱。可怜应是阳台女，对坐鹭鸶娇不语。掩面羞看北地人，回身忽作空山语。苍梧秋色不堪论，千载依依帝子魂。君看峰上斑斑竹，尽是湘妃泣泪痕。
王昌龄,宿灞上寄侍御玙弟,独饮灞上亭，寒山青门外。长云骤落日，桑枣寂已晦。古人驱驰者，宿此凡几代。佐邑由东南，岂不知进退。吾宗秉全璞，楚得璆琳最。茅山就一征，柏署起三载。道契非物理，神交无留碍。知我沧溟心，脱略腐儒辈。孟冬銮舆出，阳谷群臣会。半夜驰道喧，五侯拥轩盖。是时燕齐客，献术蓬瀛内。甚悦我皇心，得与王母对。贱臣欲干谒，稽首期殒碎。哲弟感我情，问易穷否泰。良马足尚踠，宝刀光未淬。昨闻羽书飞，兵气连朔塞。诸将多失律，庙堂始追悔。安能召书生，愿得论要害。戎夷非草木，侵逐使狼狈。虽有屠城功，亦有降虏辈。兵粮如山积，恩泽如雨霈。羸卒不可兴，碛地无足爱。若用匹夫策，坐令军围溃。不费黄金资，宁求白璧赉。明主忧既远，边事亦可大。荷宠务推诚，离言深慷慨。霜摇直指草，烛引明光珮。公论日夕阻，朝廷蹉跎会。孤城海门月，万里流光带。不应百尺松，空老钟山霭。
韦应物,寒食日寄诸弟,禁火暧佳辰，念离独伤抱。见此野田花，心思杜陵道。联骑定何时，予今颜已老。
陈润,阙题,丈夫不感恩，感恩宁有泪。心头感恩血，一滴染天地。
韦应物,送常侍御却使西蕃,归奏圣朝行万里，却衔天诏报蕃臣。本是诸生守文墨，今将匹马静烟尘。旅宿关河逢暮雨，春耕亭障识遗民。此去多应收故地，宁辞沙塞往来频。
杜甫,渼陂行（陂在鄠县西五里，周一十四里）,岑参兄弟皆好奇，携我远来游渼陂。天地黤惨忽异色，波涛万顷堆琉璃。琉璃汗漫泛舟入，事殊兴极忧思集。鼍作鲸吞不复知，恶风白浪何嗟及。主人锦帆相为开，舟子喜甚无氛埃。凫鹥散乱棹讴发，丝管啁啾空翠来。沈竿续蔓深莫测，菱叶荷花静如拭。宛在中流渤澥清，下归无极终南黑。半陂已南纯浸山，动影袅窕冲融间。船舷暝戛云际寺，水面月出蓝田关。此时骊龙亦吐珠，冯夷击鼓群龙趋。湘妃汉女出歌舞，金支翠旗光有无。咫尺但愁雷雨至，苍茫不晓神灵意。少壮几时奈老何，向来哀乐何其多。
温庭筠,南歌子（歌或作柯，一名春宵曲）,手里金鹦鹉，胸前绣凤凰。偷眼暗形相，不如从嫁与，作鸳鸯。似带如丝柳，团酥握雪花。帘卷玉钩斜，九衢尘欲暮，逐香车。倭堕低梳髻，连娟细扫眉。终日两相思，为君憔悴尽，百花时。脸上金霞细，眉间翠钿深。欹枕覆鸳衾，隔帘莺百转，感君心。扑蕊添黄子，呵花满翠鬟。鸳枕映屏山，月明三五夜，对芳颜。转盼如波眼，娉婷似柳腰。花里暗相招，忆君肠欲断，恨春宵。懒拂鸳鸯枕，休缝翡翠裙。罗帐罢炉熏，近来心更切，为思君。
杜周士,闰月定四时,得闰因贞岁，吾君敬授时。体元承夏道，推历法尧咨。直取归馀改，非如再失欺。葭灰初变律，斗柄正当离。寒暑功前定，春秋气可推。更怜幽谷羽，鸣跃尚须期。
金可纪,题游仙寺,波冲乱石长如雨，风激疏松镇似秋。
郑谷,牡丹,画堂帘卷张清宴，含香带雾情无限。春风爱惜未放开，柘枝鼓振红英绽。
穆寂,冬至日祥风应候,节逢清景至，占气二仪中。独喜登台日，先知应候风。呈祥光舜化，表庆感尧聪。既与乘时叶，还将入律同。微微万井遍，习习九门通。更绕炉烟起，殷勤报岁功。
李中,依韵和蠡泽王去微秀才见寄,咫尺风骚客，难谐面继酬。相思对烟雨，一雁下汀洲。花影谁家坞，笛声何处楼。支筇朗吟罢，搔首独迟留。
白居易,和答诗十首·和阳城驿,商山阳城驿，中有叹者谁。云是元监察，江陵谪去时。忽见此驿名，良久涕欲垂。何故阳道州，名姓同于斯。怜君一寸心，宠辱誓不移。疾恶若巷伯，好贤如缁衣。沉吟不能去，意者欲改为。改为避贤驿，大署于门楣。荆人爱羊祜，户曹改为辞。一字不忍道，况兼姓呼之。因题八百言，言直文甚奇。诗成寄与我，锵若金和丝。上言阳公行，友悌无等夷。骨肉同衾裯，至死不相离。次言阳公迹，夏邑始栖迟。乡人化其风，少长皆孝慈。次言阳公道，终日对酒卮。兄弟笑相顾，醉貌红怡怡。次言阳公节，謇謇居谏司。誓心除国蠹，决死犯天威。终言阳公命，左迁天一涯。道州炎瘴地，身不得生归。一一皆实录，事事无孑遗。凡是为善者，闻之恻然悲。道州既已矣，往者不可追。何世无其人，来者亦可思。愿以君子文，告彼大乐师。附于雅歌末，奏之白玉墀。天子闻此章，教化如法施。直谏从如流，佞臣恶如疵。宰相闻此章，政柄端正持。进贤不知倦，去邪勿复疑。宪臣闻此章，不敢怀依违。谏官闻此章，不忍纵诡随。然后告史氏，旧史有前规。若作阳公传，欲令后世知。不劳叙世家，不用费文辞。但于国史上，全录元稹诗。
鱼玄机,次韵西邻新居兼乞酒,一首诗来百度吟，新情字字又声金。西看已有登垣意，远望能无化石心。河汉期赊空极目，潇湘梦断罢调琴。况逢寒节添乡思，叔夜佳醪莫独斟。
杜甫,有怀台州郑十八司户（虔）,天台隔三江，风浪无晨暮。郑公纵得归，老病不识路。昔如水上鸥，今如罝中兔。性命由他人，悲辛但狂顾。山鬼独一脚，蝮蛇长如树。呼号傍孤城，岁月谁与度。从来御魑魅，多为才名误。夫子嵇阮流，更被时俗恶。海隅微小吏，眼暗发垂素。黄帽映青袍，非供折腰具。平生一杯酒，见我故人遇。相望无所成，乾坤莽回互。
李涉,春山三朅来,钓鱼朅来春日暖，沿溪不厌舟行缓。野竹初栽碧玉长，澄潭欲下青丝短。昔人避世兼避雠。暮栖云外朝悠悠。我今无事亦如此，赤鲤忽到长竿头。泛泛随波凡几里，碧莎如烟沙似砥。瘦壁横空怪石危，山花斗日禽争水。有时带月归扣舷，身闲自是渔家仙。山上朅来采新茗，新花乱发前山顶。琼英动摇钟乳碧，丛丛高下随崖岭。未必蓬莱有仙药，能向鼎中云漠漠。越瓯遥见裂鼻香，欲觉身轻骑白鹤。采药朅来药苗盛，药生只傍行人径。世人重耳不重目，指似药苗心不足。野客住山三十载，妻儿共寄浮云外。小男学语便分别，已辩君臣知匹配。都市广长开大铺，疾来求者多相误。见说韩康旧姓名，识之不识先相怒。
孟迟,题嘉祥驿,树顶烟微绿，山根菊暗香。何人独鞭马，落日上嘉祥。
王建,雨过山村,雨里鸡鸣一两家，竹溪村路板桥斜。妇姑相唤浴蚕去，闲看中庭栀子花。
温庭筠,送人》，见《诗人玉屑,春水碧于天，画船听雨眠。绿树绕村含细雨，寒潮背郭卷平沙。
崔璞,蒙恩除替将还京洛偶叙所怀因成六韵呈军事院诸公…秀才,两载求人瘼，三春受代归。务繁多簿籍，才短乏恩威。共理乖天奖，分忧值岁饥。遽蒙交郡印，安敢整朝衣。作牧惭为政，思乡念式微。傥容还故里，高卧掩柴扉。
钱起,寄袁州李嘉祐员外,谁谓江山阻，心亲梦想偏。容辉常在目，离别任经年。郡国通流水，云霞共远天。行春莺几啭，迟客月频圆。雁有归乡羽，人无访戴船。愿征黄霸入，相见玉阶前。
张说,同刘给事城南宴集,水竹幽闲地，簪缨近侍臣。雍容乘暇日，潇洒出嚣尘。树对思朋鸟，池深入养鳞。管弦高逐吹，歌舞妙含春。老子叨专席，欢邀隔缙绅。此中情不浅，遥寄赏心人。
尚颜,送朴山人归新罗,浩渺行无极，扬帆但信风。云山过海半，乡树入舟中。波定遥天出，沙平远岸穷。离心寄何处，目击曙霞东。
韩愈,次硖石,数日方离雪，今朝又出山。试凭高处望，隐约见潼关。
NA,杂曲歌辞·剑南臣,不分君恩断，观妆视镜中。容华尚春日，娇爱已秋风。枕席临窗晓，屏帷对月空。年年后庭树，芳悴在深宫。
黄滔,下第出京,还失礼官求，花时出雍州。一生为远客，几处未曾游。故疾江南雨，单衣蓟北秋。茫茫数年事，今日泪俱流。
李群玉,醴陵道中,别酒离亭十里强，半醒半醉引愁长。无端寂寂春山路，雪打溪梅狼藉香。
杜荀鹤,送僧归国清寺,吟送越僧归海涯，僧行浑不觉程赊。路沿山脚潮痕出，睡倚松根日色斜。撼锡度冈猿抱树，挈瓶盛浪鹭翘沙。到参禅后知无事，看引秋泉灌藕花。
贾曾,有所思,洛阳城东桃李花，飞来飞去落谁家。幽闺女儿爱颜色，坐见落花长叹息。今岁花开君不待。明年花开复谁在。故人不共洛阳东，今来空对落花风。年年岁岁花相似，岁岁年年人不同。
NA,郊庙歌辞·享太庙乐章·升和,顾惟菲薄，纂历应期。中外同轨，夷狄来思。乐用崇德，礼以陈词。夕惕若厉，钦奉弘基。
许稷,闰月定四时,玉律穷三纪，推为积闰期。月馀因妙算，岁遍自成时。乍觉年华改，翻怜物候迟。六旬知不惑，四气本无欺。月桂亏还正，阶蓂落复滋。从斯分历象，共仰定毫厘。
羊士谔,山郭风雨朝霁怅然秋思,桐竹离披晓，凉风似故园。惊秋对旭日，感物坐前轩。江燕飞还尽，山榴落尚繁。平生信有意，衰久已忘言。
卢纶,送盐铁裴判官入蜀,传诏收方贡，登车著赐衣。榷商蛮客富，税地芋田肥。云白风雷歇，林清洞穴稀。炎凉君莫问，见即在忘归。
韩偓,湖南绝少含桃偶有人以新摘者见惠感事伤怀因成四韵,时节虽同气候殊，不积堪荐寝园无。合充凤食留三岛，谁许莺偷过五湖。苦笋恐难同象匕，酪浆无复莹玭珠。金銮岁岁长宣赐，忍泪看天忆帝都。
武元衡,酬韩弇归崖见寄,惆怅人间事，东山遂独游。露凝瑶草晚，鱼戏石潭秋。轩冕应相待，烟霞莫遽留。君看仲连意，功立始沧洲。
皮日休,苦雨中又作四声诗寄鲁望·平入声,羁栖愁霖中，缺宅屋木恶。荷倾还惊鱼，竹滴复触鹤。闲僧千声琴，宿客一笈药。悠然思夫君，忽忆蜡屐著。
羊士谔,州民有献杏者，瑰丽溢目，因感花未几，聊以成咏,南郭东风赏杏坛，几株芳树昨留欢。却忆落花飘绮席，忽惊如实满雕盘。蛾眉半敛千金薄，鷤鴂初鸣百草阑。志士古来悲节换，美人啼鸟亦长叹。
李中,览友人卷,新诗开卷处，造化竭精英。雪霁楚山碧，月高湘水清。初吟尘虑息，再味古风生。自此寰区内，喧腾二雅名。
王建,山居,屋在瀑泉西，茅檐下有溪。闭门留野鹿，分食养山鸡。桂熟长收子，兰生不作畦。初开洞中路，深处转松梯。
白居易,见殷尧藩侍御忆江南诗三十首诗中多叙苏杭…继和之,江南名郡数苏杭，写在殷家三十章。君是旅人犹苦忆，我为刺史更难忘。境牵吟咏真诗国，兴入笙歌好醉乡。为念旧游终一去，扁舟直拟到沧浪。
胡宿,天街晓望,长乐才闻一叩钟，百官初谒未央宫。金波穆穆沙堤月，玉树琤琤上苑风。香重椒兰横结雾，气寒龙虎远浮空。嗟余索米无人问，行避霜台御史骢。
顾况,王郎中妓席五咏·舞,汗浥新装画不成，丝催急节舞衣轻。落花绕树疑无影，回雪从风暗有情。
戎昱,塞上曲,胡风略地烧连山，碎叶孤城未下关。山头烽子声声叫，知是将军夜猎还。
丘丹,奉酬韦使君送归山之作,侧闻郡守至，偶乘黄犊出。不别桃源人，一见经累日。蝉鸣念秋稼，兰酌动离瑟。临水降麾幢，野艇才容膝。参差碧山路，目送江帆疾。涉海得骊珠，栖梧惭凤质。愧非郑公里，归扫蒙笼室。
钱起,山园栖隐,守静信推分，灌园乐在兹。且忘尧舜力，宁顾尚书期。晚景采兰暇，空林散帙时。卷荷藏露滴，黄口触虫丝。三径与嚣远，一瓢常自怡。情人半云外，风月讵相思。
许敬宗,奉和喜雪应制,嵰州表奇贶，閟竹应遐巡。何如御京洛，流霰下天津。忽若琼林曙，俄同李径春。姑峰映仙质，郢路杂歌尘。伏槛观花瑞，称觞庆冬积。飘河共泻银，委树还重璧。连山分掩翠，绵霄远韬碧。千里遍浮空，五轫咸沦迹。机前辉裂素，池上伴凌波。腾华承玉宇，凝照混金娥。是日松筠性，欣奉柏梁歌。
熊孺登,题逍遥楼伤故韦大夫,利及生人无更为，落花流水旧城池。逍遥楼上雕龙字，便是羊公堕泪碑。
白居易,刘苏州寄酿酒糯米李浙东寄杨柳枝舞衫偶因尝酒…寄谢之,柳枝谩蹋试双袖，桑落初香尝一杯。金屑醅浓吴米酿，银泥衫稳越娃裁。舞时已觉愁眉展，醉后仍教笑口开。惭愧故人怜寂寞，三千里外寄欢来。
王硕,和三乡诗,无姓无名越水滨，芳词空怨路傍人。莫教才子偏惆怅，宋玉东家是旧邻。
白居易,松声（修行里张家宅南亭作）,月好好独坐，双松在前轩。西南微风来，潜入枝叶间。萧寥发为声，半夜明月前。寒山飒飒雨，秋琴泠泠弦。一闻涤炎暑，再听破昏烦。竟夕遂不寐，心体俱翛然。南陌车马动，西邻歌吹繁。谁知兹檐下，满耳不为喧。
齐己,忆东林因送二生归,好向东林度此生，半天山脚寺门平。红霞嶂底潺潺色，清夜房前瑟瑟声。偶别十年成瞬息，欲来千里阻刀兵。可怜二子同归兴，南国烟花路好行。
元结,石鱼湖上醉歌,石鱼湖，似洞庭，夏水欲满君山青。山为樽，水为沼，酒徒历历坐洲岛。长风连日作大浪，不能废人运酒舫。我持长瓢坐巴丘，酌饮四坐以散愁。
杜甫,绝句,江边踏青罢，回首见旌旗。风起春城暮，高楼鼓角悲。
柳宗元,同刘二十八院长述旧言怀感时书事奉寄澧州…赠二君子,弱岁游玄圃，先容幸弃瑕。名劳长者记，文许后生夸。鷃翼尝披隼，蓬心类倚麻。继酬天禄署，俱尉甸侯家。宪府初收迹，丹墀共拜嘉。分行参瑞兽，传点乱宫鸦。执简宁循枉，持书每去邪。鸾凤标魏阙，熊武负崇牙。辨色宜相顾，倾心自不哗。金炉仄流月，紫殿启晨霞。未竟迁乔乐，俄成失路嗟。还如渡辽水，更似谪长沙。别怨秦城暮，途穷越岭斜。讼庭闲枳棘，候吏逐麋麚。三载皇恩畅，千年圣历遐。朝宗延驾海，师役罢梁溠。京邑搜贞干，南宫步渥洼。世惟材是梓，人仰骥中骅。欻刺苗入地，仍逾赣石崖。礼容垂gb琫，戍备响錏鍜。宠即郎官旧，威从太守加。建旟翻鸷鸟，负弩绕文蛇。册府荣八命，中闱盛六珈。肯随胡质矫，方恶马融奢。褒德符新换，怀仁道并遮。俗嫌龙节晚，朝讶介圭赊。禹贡输苞匦，周官赋秉秅。雄风吞七泽，异产控三巴。即事观农稼，因时展物华。秋原被兰叶，春渚涨桃花。令肃军无扰，程悬市禁贳。不应虞竭泽，宁复叹栖苴。蹀躞驺先驾，笼铜鼓报衙。染毫东国素，濡印锦溪砂。货积舟难泊，人归山倍畬。吴歈工折柳，楚舞旧传芭。隐几松为曲，倾樽石作污。寒初荣橘柚，夏首荐枇杷。祀变荆巫祷，风移鲁妇髽。已闻施恺悌，还睹正奇邪。慕友惭连璧，言姻喜附葭。沉埋全死地，流落半生涯。入郡腰恒折，逢人手尽叉。敢辞亲耻污，唯恐长疵瘕。善幻迷冰火，齐谐笑柏涂。东门牛屡饭，中散虱空爬。逸戏看猿斗，殊音辨马挝。渚行狐作孽，林宿鸟为ff。同病忧能老，新声厉似姱。岂知千仞坠，只为一毫差。守道甘长绝，明心欲自gn。贮愁听夜雨，隔泪数残葩。枭族音常聒，豺群喙竞呀。岸芦翻毒蜃，谿竹斗狂犘。野鹜行看弋，江鱼或共叉。瘴氛恒积润，讹火亟生煆。耳静烦喧蚁，魂惊怯怒蛙。风枝散陈叶，霜蔓綖寒瓜。雾密前山桂，冰枯曲沼蕸。思乡比庄舄，遁世遇眭夸。渔舍茨荒草，村桥卧古槎。御寒衾用罽，挹水勺仍椰。窗蠹惟潜蝎，甍涎竞缀蜗。引泉开故窦，护药插新笆。树怪花因槲，虫怜目待虾。骤歌喉易嗄，饶醉鼻成齄。曳捶牵羸马，垂蓑牧艾豭。已看能类鳖，犹讶雉为鷨。谁采中原菽，徒巾下泽车。俚儿供苦笋，伧父馈酸楂。劝策扶危杖，邀持当酒茶。道流征短褐，禅客会袈裟。香饭舂菰米，珍蔬折五茄。方期饮甘露，更欲吸流霞。屋鼠从穿兀，林狙任攫拏。春衫裁白纻，朝帽挂乌纱。屡叹恢恢网，频摇肃肃罝。衰荣因蓂荚，盈缺几虾蟆。路识沟边柳，城闻陇上笳。共思捐佩处，千骑拥青緺。
骆宾王,王昭君（一作昭君怨）,敛容辞豹尾，缄恨度龙鳞。金钿明汉月，玉箸染胡尘。古镜菱花暗，愁眉柳叶颦。唯有清笳曲，时闻芳树春。
刘禹锡,秋日过鸿举法师寺院，便送归江陵,看画长廊遍，寻僧一径幽。小池兼鹤净，古木带蝉秋。客至茶烟起，禽归讲席收。浮杯明日去，相望水悠悠。
皇甫冉,赋得郢路悲猿,悲猿何处发，郢路第三声。远客知秋暮，空山益夜清。啾啾深众木，噭噭入孤城。坐觉盈心耳，翛然适楚情。
卢仝,走笔追王内丘,自识夫子面，便获夫子心。夫子一启颜，义重千黄金。平原孟尝骨已土，始有夫子堪知音。忽然夫子不语，带席帽，骑驴去。余对醁醽不能斟，君且来，余之瞻望心悠哉。零雨其濛愁不散，闲花寂寂斑阶苔。不如对此景，含笑倾金罍。莫问四肢畅，暂取眉头开。弦琴待夫子，夫子来不来。
刘叉,天津桥,洛阳宫阙照天地，四面山川无毒气。谁令汉祖都秦关，从此奸雄转相炽。
崔莺莺,答张生（一作明月三五夜）,待月西厢下，迎风户半开。拂墙花影动，疑是玉人来。
刘得仁,村晚闲步,缓步出居处，过原边雁行。夕阳投草木，远水映苍茫。野寺同蟾宿，云溪劚药尝。萧条霜景暮，极目尽堪伤。
白居易,洛下卜居,三年典郡归，所得非金帛。天竺石两片，华亭鹤一支。饮啄供稻粱，包裹用茵席。诚知是劳费，其奈心爱惜。远从馀杭郭，同到洛阳陌。下担拂云根，开笼展霜翮。贞姿不可杂，高性宜其适。遂就无尘坊，仍求有水宅。东南得幽境，树老寒泉碧。池畔多竹阴，门前少人迹。未请中庶禄，且脱双骖易。岂独为身谋，安吾鹤与石。
灵一,雨后欲寻天目山，问元、骆二公溪路,昨夜云生天井东，春山一雨一回风。林花并逐溪流下，欲上龙池通不通。
罗邺,谒宁祠,春生溪岭雪初开，下马云亭酹一杯。好是精灵偏有感，能于乡里不为灾。九江贾客应遥祝，五夜神兵数此来。尽室唯求多降福，新年归去便风催。
温庭筠,寒食前有怀,万物鲜华雨乍晴，春寒寂历近清明。残芳荏苒双飞蝶，晓睡朦胧百啭莺。旧侣不归成独酌，故园虽在有谁耕。悠然更起严滩恨，一宿东风蕙草生。
薛能,送李溟出塞,边城官尚恶，况乃是羁游。别路应相忆，离亭更少留。黄沙人外阔，飞雪马前稠。甚险穹庐宿，无为过代州。
方干,献浙东王大夫二首,出镇当时移越俗，致君何日不尧年。到来唯饮长溪水，归去应将一个钱。吟处美人擎笔砚，行时飞鸟避旌旃。四方皆是分忧寄，独有东南戴二天。王臣夷夏仰清名，领镇犹为失意行。已见玉璜曾上钓，何愁金鼎不和羹。誉将星月同时朽，身应山河满数生。泥滓云霄至悬阔，渔翁不合见公卿。
上官仪,咏画障,芳晨丽日桃花浦，珠帘翠帐凤凰楼。蔡女菱歌移锦缆，燕姬春望上琼钩。新妆漏影浮轻扇，冶袖飘香入浅流。未减行雨荆台下，自比凌波洛浦游。
唐彦谦,寄怀,有客伤春复怨离，夕阳亭畔草青时。泪从红蜡无由制，肠比朱弦恐更危。梅向好风惟是笑，柳因微雨不胜垂。双溪未去饶归梦，夜夜孤眠枕独欹。
孟浩然,岁暮海上作,仲尼既云殁，余亦浮于海。昏见斗柄回，方知岁星改。虚舟任所适，垂钓非有待。为问乘槎人，沧洲复谁在。
李嘉祐,送裴五归京口,君罢江西日，家贫为一官。还归五陵去，只向远峰看。暮色催人别，秋风待雨寒。遥知到三径，唯有菊花残。
张籍,和韦开州盛山十二首·胡芦沼,曲沼春流满，新蒲映野鹅。闲斋朝饭后，拄杖绕行多。
罗邺,南行,腊晴江暖鸊鹈飞，梅雪香黏越女衣。鱼市酒村相识遍，短船歌月醉方归。
罗邺,秋夕旅怀,阶前月色与蛩声，阶上愁人坐复行。秦谷入霜空有梦，越山无计可归耕。穷途若遣长堪恸，华发无因肯晚生。不似扁舟钓鱼者，免将心事算浮荣。
刘禹锡,竹枝词九首,白帝城头春草生，白盐山下蜀江清。南人上来歌一曲，北人莫上动乡情。山桃红花满上头，蜀江春水拍山流。花红易衰似郎意，水流无限似侬愁。江上朱楼新雨晴，瀼西春水縠纹生。桥东桥西好杨柳，人来人去唱歌行。日出三竿春雾消，江头蜀客驻兰桡。凭寄狂夫书一纸，家住成都万里桥。两岸山花似雪开，家家春酒满银杯。昭君坊中多女伴，永安宫外踏青来。城西门前滟滪堆，年年波浪不能摧。懊恼人心不如石，少时东去复西来。瞿塘嘈嘈十二滩，人言道路古来难。长恨人心不如水，等闲平地起波澜。巫峡苍苍烟雨时，清猿啼在最高枝。个里愁人肠自断，由来不是此声悲。山上层层桃李花，云间烟火是人家。银钏金钗来负水，长刀短笠去烧畬。
司空图,修史亭二首,少年已惯掷年光，时节催驱独不忙。今日无疑亦无病，前程无事扰医王。篱落轻寒整顿新，雪晴步屣会诸邻。自从南至歌风顶，始见人烟外有人。
权德舆,离合诗赠张监阁老（一作以离合诗赠秘书监张荐）,黄叶从风散，暗嗟时节换。忽见鬓边霜，勿辞林下觞。躬行君子道，身负芳名早。帐殿汉官仪，巾车塞垣草。交情剧断金，文律每招寻。始知蓬山下，如见古人心。
杜牧,宣州开元寺赠惟真上人,曾与径山为小师，千年僧行众人知。夜深月色当禅处，斋后钟声到讲时。经雨绿苔侵古画，过秋红叶落新诗。劝君莫厌江城客，虽在风尘别有期。
周贺,书实上人房（一作送晏上人，一作寄林禅师）,绝顶言无伴，长怀剃发师。禅中灯落烬，讲次柏生枝。沙井泉澄疾，秋钟韵尽迟。里闾还受请，空有向南期。
李群玉,中秋广江驿示韦益,莫惜三更坐，难消万里情。同看一片月，俱在广州城。泪逐金波满，魂随夜鹊惊。支颐乡思断，无语到鸡鸣。
李峤,奉和天枢成宴夷夏群僚应制,辙迹光西崦，勋庸纪北燕。何如万方会，颂德九门前。灼灼临黄道，迢迢入紫烟。仙盘正下露，高柱欲承天。山类丛云起，珠疑大火悬。声流尘作劫，业固海成田。帝泽倾尧酒，宸歌掩舜弦。欣逢下生日，还睹上皇年。
曹唐,仙都即景,黄帝登真处，青青不记年。孤峰应碍日，一柱自擎天。石怪长栖鹤，云闲若有仙。鼎湖看不见，零落数枝莲。
李煜,浣溪沙,红日已高三丈透，金炉次第添香兽，红锦地衣随步皱。佳人舞点金钗溜，酒恶时拈花蕊嗅，别殿遥闻箫鼓奏。转烛飘蓬一梦归，欲寻陈迹怅人非，天教心愿与身违。待月池台空逝水，荫花楼阁漫斜晖，登临不惜更沾衣。
罗隐,送臧濆下第谒窦鄜州,赋得长杨不直钱，却来京口看莺迁。也知绛灌轻才子，好谒尤常醉少年。万里故乡云缥缈，一春生计泪澜汍。多情柱史应相问，与话归心正浩然。
贺朝,孤兴,晴日暖珠箔，夭桃色正新。红粉青镜中，娟娟可怜嚬。君子在遐险，蕙心谁见珍。罗幕空掩昼，玉颜静移春。江瑟语幽独，再三情未申。黄鹄千里翅，芳音迟所因。
韦应物,沣上与幼遐月夜登西冈玩花,置酒临高隅，佳人自城阙。已玩满川花，还看满川月。花月方浩然，赏心何由歇。
苏拯,邹律,邹律暖燕谷，青史徒编录。人心不变迁，空吹闲草木。世患有三惑，尔律莫能抑。边苦有长征，尔律莫能息。斯术未济时，斯律亦何益。争如至公一开口，吹起贤良霸邦国。
元稹,邮竹,庭有萧萧竹，门有阗阗骑。嚣静本殊途，因依偶同寄。亭亭乍干云，袅袅亦垂地。人有异我心，我无异人意。
朱湾,平陵寓居再逢寒食,几回江上泣途穷，每遇良辰叹转蓬。火燧知从新节变，灰心还与故人同。莫听黄鸟愁啼处，自有花开久客中。贫病固应无挠事，但将怀抱醉春风。
刘禹锡,和乐天洛下雪中宴集寄汴州李尚书,洛城无事足杯盘，风雪相和岁欲阑。树上因依见寒鸟，坐中收拾尽闲官。笙歌要请频何爽，笑语忘机拙更欢。遥想兔园今日会，琼林满眼映旂竿。
李德裕,思平泉树石杂咏一十首·白鹭鹚,余心怜白鹭，潭上日相依。拂石疑星落，凌风似雪飞。碧沙常独立，清景自忘归。所乐惟烟水，徘徊恋钓矶。
皎然,喜昼公寻山回相遇联句一首,几年无此会，今日喜相从。后夏仍多病，前书达几封。水华迎暮雨，松吹引疏钟。出谷随初月，寻僧说五峰。
萧颖士,蒙山作,东蒙镇海沂，合沓馀百里。清秋净氛霭，崖崿隐天起。于役劳往还，息徒暂攀跻。将穷绝迹处，偶得冥心理。云气杂虹霓，松声乱风水。微明绿林际，杳窱丹洞里。仙鸟时可闻，羽人邈难视。此焉多深邃，贤达昔所止。子尚捐俗纷，季随蹑遐轨。蕴真道弥旷，怀古情未已。白鹿凡几游，黄精复奚似。顾予尚牵缠，家业重书史。少学务从师，壮年贵趋仕。方驰桂林誉，未暇桃源美。岁暮期再寻，幽哉羡门子。
元稹,寄乐天,闲夜思君坐到明，追寻往事倍伤情。同登科后心相合，初得官时髭未生。二十年来谙世路，三千里外老江城。犹应更有前途在，知向人间何处行。
韦应物,送洛阳韩丞东游,仙鸟何飘飖，绿衣翠为襟。顾我差池羽，咬咬怀好音。徘徊洛阳中，游戏清川浔。神交不在结，欢爱自中心。驾言忽徂征，云路邈且深。朝游尚同啄，夕息当异林。出饯宿东郊，列筵属城阴。举酒欲为乐，忧怀方沈沈。
许浑,送段觉归杜曲闲居,书剑南归去，山扉别几年。苔侵岩下路，果落洞中泉。红叶高斋雨，青萝曲槛烟。宁知远游客，羸马太行前。
杜甫,九日曲江,缀席茱萸好，浮舟菡萏衰。季秋时欲半，九日意兼悲。江水清源曲，荆门此路疑。晚来高兴尽，摇荡菊花期。
刘禹锡,蜀先主庙（汉末谣，黄牛白腹，五铢当复）,天地英雄气，千秋尚凛然。势分三足鼎，业复五铢钱。得相能开国，生儿不象贤。凄凉蜀故妓，来舞魏宫前。
罗隐,咏史,蠹简遗编试一寻，寂寥前事似如今。徐陵笔砚珊瑚架，赵胜宾朋玳瑁簪。未必片言资国计，只应邪说动人心。九原郝泚何由起，虚误西蕃八尺金。
陆龟蒙,和醉中袭美先起次韵,莫唱艳歌凝翠黛，已通仙籍在金闺。他时若寄相思泪，红粉痕应伴紫泥。
吕岩,题黄鹤楼石照,黄鹤楼前吹笛时，白蘋红蓼满江湄。衷情欲诉谁能会，惟有清风明月知。
李白,赠易秀才,少年解长剑，投赠即分离。何不断犀象，精光暗往时。蹉跎君自惜，窜逐我因谁。地远虞翻老，秋深宋玉悲。空摧芳桂色，不屈古松姿。感激平生意，劳歌寄此辞。
王建,寻李山人不遇,山客长须少在时，溪中放鹤洞中棋。生金有气寻还远，仙药成窠见即移。莫为无家陪寺食，应缘将米寄人炊。从头石上留名去，独向南峰问老师。
巴峡鬼,夜吟,秋径填黄叶，寒摧露草根。猿声一叫断，客泪数重痕。
温庭筠,杂曲歌辞·达摩支,捣麝成尘香不灭，拗莲作寸丝难绝。红泪文姬洛水春，白头苏武天山雪。君不见无愁高纬花漫漫，漳浦宴馀清露寒。一旦臣僚共囚虏，欲吹羌管先汍澜。旧臣头鬓霜华早，可惜雄心醉中老。万古春归梦不归，邺城风雨连天草。
王勃,杂曲歌辞·杂曲,智琼神女，来访文君。蛾眉始约，罗袖初薰。歌齐曲韵，舞乱行分。若向阳台荐枕，何啻得胜朝云。
方干,赠东溪贫道,非唯剑鹤独难留，触事皆闻被债收。赖是豪家念寒馁，却还渔岛与渔舟。
韩愈,河之水二首寄子侄老成,河之水，去悠悠。我不如，水东流。我有孤侄在海陬，三年不见兮使我生忧。日复日，夜复夜。三年不见汝，使我鬓发未老而先化。河之水，悠悠去。我不如，水东注。我有孤侄在海浦，三年不见兮使我心苦。采蕨于山，缗鱼于渊。我徂京师，不远其还。
戴叔伦,又酬晓灯离暗室五首,知疑奸叟谤，闲与情人话。犹是别时灯，不眠同此夜。寒灯扬晓焰，重屋惊春雨。应想远行人，路逢泥泞阻。灯光照虚屋，雨影悬空壁。一向檐下声，远来愁处滴。楚僧话寂灭，俗虑比虚空。赖有残灯喻，相传昏暗中。雨声乱灯影，明灭在空阶。并枉五言赠，知同万里怀。
韦蟾,赠商山僧,商岭东西路欲分，两间茅屋一溪云。师言耳重知师意，人是人非不欲闻。
杨凭,雨中怨秋,辞家远客怆秋风，千里寒云与断蓬。日暮隔山投古寺，钟声何处雨濛濛。
杜牧,题孙逸人山居,长悬青紫与芳枝，尘刹无应免别离。马上多于在家日，樽前堪忆少年时。关河客梦还乡远，雨雪山程出店迟。却羡高人终此老，轩车过尽不知谁。
郑馀庆,和黄门相公诏还题石门洞（黄门，武元衡也）,紫氛随马处，黄阁驻车情。嵌壑惊山势，周滩恋水声。地分三蜀限，关志百牢名。琬琰攀酬郢，微言鼎饪情。
苏颋,奉和圣制幸礼部尚书窦希玠宅应制,尚书列侯第，外戚近臣家。飞栋临青绮，回舆转翠华。日交当户树，泉漾满池花。圆顶图嵩石，方流拥魏沙。豫游今听履，侍从昔鸣笳。自有天文降，无劳访海槎。
孟云卿,途中寄友人,昔时闻远路，谓是等闲行。及到求人地，始知为客情。事将公道背，尘绕马蹄生。倘使长如此，便堪休去程。
徐夤,咏笔二首,秦代将军欲建功，截龙搜兔助英雄。用多谁念毛皆拔，抛却更嫌心不中。史氏只应归道直，江淹何独偶灵通。班超握管不成事，投掷翻从万里戎。君子三归擅一名，秋毫虽细握非轻。军书羽檄教谁录，帝命王言待我成。势健岂饶淝水阵，锋铦还学历山耕。毛干时有何人润，尽把烧焚恨始平。
李白,相和歌辞·长门怨二首,天回北斗挂西楼，金屋无人萤火流。月光欲到长门殿，别作深宫一段愁。桂殿长愁不记春，黄金四屋起秋尘。夜悬明镜青天上，独照长门宫里人。
裴度,享惠昭太子庙乐章（亚献终献）,重轮始发祥，齿胄方兴学。冥然升紫府，铿尔荐清乐。奠斝致馨香，在庭纷羽籥。礼成神既醉，仿佛缑山鹤。
陆龟蒙,和袭美友人许惠酒以诗征之,冻醪初漉嫩如春，轻蚁漂漂杂蕊尘。得伴方平同一醉，明朝应作蔡经身。
韩愈,木芙蓉,新开寒露丛，远比水间红。艳色宁相妒，嘉名偶自同。采江官渡晚，搴木古祠空。愿得勤来看，无令便逐风。
毛熙震,临江仙,南齐天子宠婵娟，六宫罗绮三千。潘妃娇艳独芳妍。椒房兰洞，云雨降神仙。纵态迷欢心不足，风流可惜当年。纤腰婉约步金莲。妖君倾国，犹自至今传。幽闺欲曙闻莺转，红窗月影微明。好风频谢落花声。隔帏残烛，犹照绮屏筝。绣被锦茵眠玉暖，炷香斜袅烟轻。淡蛾羞敛不胜情。暗思闲梦，何处逐行云。
白居易,馀思未尽，加为六韵，重寄微之,海内声华并在身，箧中文字绝无伦。遥知独对封章草，忽忆同为献纳臣。走笔往来盈卷轴，除官递互掌丝纶。制从长庆辞高古，诗到元和体变新。各有文姬才稚齿，俱无通子继馀尘。琴书何必求王粲，与女犹胜与外人。
皎然,桃花石枕歌赠康从事,卞山幽石产奇璞，荆人至死采不著。何人琢枕持赠君，片片桃花开未落。剑工见兮可为剑，玉工辨兮知非石。至宝由来览者稀，今君独鉴应欲惜。何辞售与章天真，幸得提携近玉人。可中弃置君不顾，天生秀色徒璘玢。四座喧喧争目悦，巧过造化称一绝。莫言昨日因错磨，看取从来无点缺。六月江南暑未阑，一尺花冰试枕看。高窗正午风飒变，室中不减春天寒。主人所重重枕德，文章外饰徒相惑。更有坚贞不易心，与君天下为士则。
皇甫曾,奉送杜侍御还京（一作杜中丞，一作林中丞）,罢战回龙节，朝天上凤池。寒生五湖道，春入万年枝。召化多遗爱，胡清已畏知。怀恩偏感别，堕泪向旌麾。
高適,东平留赠狄司马（曾与田安西充判官）,古人无宿诺，兹道以为难。万里赴知己，一言诚可叹。马蹄经月窟，剑术指楼兰。地出北庭尽，城临西海寒。森然瞻武库，则是弄儒翰。入幕绾银绶，乘轺兼铁冠。练兵日精锐，杀敌无遗残。献捷见天子，论功俘可汗。激昂丹墀下，顾盼青云端。谁谓纵横策，翻为权势干。将军既坎壈，使者亦辛酸。耿介挹三事，羁离从一官。知君不得意，他日会鹏抟。
贯休,偶作因怀大同道友,蛮木叶不落，微吟漳水滨。二毛空有雪，万事不如人。df水平芳草，山花落净巾。天童好真伴，何日更相亲。
白居易,公垂尚书以白马见寄，光洁稳善，以诗谢之,翩翩白马称金羁，领缀银花尾曳丝。毛色鲜明人尽爱，性灵驯善主偏知。免将妾换惭来处，试使奴牵欲上时。不蹶不惊行步稳，最宜山简醉中骑。
史延,清明日赐百僚新火,上苑连侯第，清明及暮春。九天初改火，万井属良辰。颁赐恩逾洽，承时庆自均。翠烟和柳嫩，红焰出花新。宠命尊三老，祥光烛万人。太平当此日，空复荷陶甄。
岑参,出关经华岳寺，访法华云公,野寺聊解鞍，偶见法华僧。开门对西岳，石壁青棱层。竹径厚苍苔，松门盘紫藤。长廊列古画，高殿悬孤灯。五月山雨热，三峰火云蒸。侧闻樵人言，深谷犹积冰。久愿寻此山，至今嗟未能。谪官忽东走，王程苦相仍。欲去恋双树，何由穷一乘。月轮吐山郭，夜色空清澄。
齐己,寄江西幕中孙鲂员外,簪履为官兴，芙蓉结社缘。应思陶令醉，时访远公禅。茶影中残月，松声里落泉。此门曾共说，知未遂终焉。
孙逖,扬子江楼,扬子何年邑，雄图作楚关。江连二妃渚，云近八公山。驿道青枫外，人烟绿屿间。晚来潮正满，数处落帆还。
钱可复,莺出谷,玉律阳和变，时禽羽翮新。载飞初出谷，一啭已惊人。拂柳宜烟暖，冲花觉露春。抟风翻翰疾，向日弄吭频。求友心何切，迁乔幸有因。华林高玉树，栖托及芳晨。
杜甫,公安送韦二少府匡赞,逍遥公后世多贤，送尔维舟惜此筵。念我能书数字至，将诗不必万人传。时危兵甲黄尘里，日短江湖白发前。古往今来皆涕泪，断肠分手各风烟。
刘禹锡,河南白尹有喜崔宾客归洛兼见怀长句，因而继和,几年侍从作名臣，却向青云索得身。朝士忽为方外士，主人仍是眼中人。双鸾游处天京好，五马行时海峤春。遥羡光阴不虚掷，肯令丝竹暂生尘。
皎然,酬秦山人见寻,左右香童不识君，担簦访我领鸥群。山僧待客无俗物，唯有窗前片碧云。
齐己,自勉,试算平生事，中年欠五年。知非未落后，读易尚加前。分受诗魔役，宁容俗态牵。闲吟见秋水，数只钓鱼船。
陆龟蒙,连昌宫词二首·阶,草没苔封叠翠斜，坠红千叶拥残霞。年年直为秋霖苦，滴陷青珉隐起花。
戴叔伦,昭君词,汉宫若远近，路在寒沙上。到死不得归，何人共南望。
李涉,鹧鸪词二首,湘江烟水深，沙岸隔枫林。何处鹧鸪飞，日斜斑竹阴。二女空垂泪，三闾枉自沉。惟有鹧鸪啼，独伤行客心。越冈连越井，越鸟更南飞。何处鹧鸪啼，夕烟东岭归。岭外行人少，天涯北客稀。鹧鸪啼别处，相对泪沾衣。
陈羽,宿淮阴作,秋灯点点淮阴市，楚客联樯宿淮水。夜深风起鱼鳖腥，韩信祠堂明月里。
崔融1,拟古,饮马临浊河，浊河深不测。河水日东注，河源乃西极。思君正如此，谁为生羽翼。日夕大川阴，云霞千里色。所思在何处，宛在机中织。离梦当有魂，愁容定无力。夙龄负奇志，中夜三叹息。拔剑斩长榆，弯弓射小棘。班张固非拟，卫霍行可即。寄谢闺中人，努力加飧食。
杨巨源,相和歌辞·乌夜啼,可怜杨叶复杨花，雪净烟深碧玉家。乌栖不定枝条弱，城头夜半声哑哑。浮萍摇荡门前水，任罥芙蓉莫堕沙。
皎然,赋得谢墅送王长史（其墅即昼七代祖吴兴守旧居）,世业西山墅，移家长我身。萧疏遗树老，寂寞废田春。车巷伤前辙，篱沟忆旧邻。何堪再过日，更送北归人。
唐求,送友人归邛州,鹤鸣山下去，满箧荷瑶琨。放马荒田草，看碑古寺门。渐寒沙上雨，欲暝水边村。莫忘分襟处，梅花扑酒尊。
常浩,寄远,年年二月时，十年期别期。春风不知信，轩盖独迟迟。今日无端卷珠箔，始见庭花复零落。人心一往不复归，岁月来时未尝错。可怜荧荧玉镜台，尘飞幂幂几时开。却念容华非昔好，画眉犹自待君来。
戴叔伦,寄禅师寺华上人次韵三首,百年浑是客，白发总盈颠。佛国三秋别，云台五色连。朝盘香积饭，夜瓮落花泉。遥忆谈玄地，月高人未眠。禅心如落叶，不逐晓风颠。猊坐翻萧瑟，皋比喜接连。芙蓉开紫雾，湘玉映清泉。白昼谈经罢，闲从石上眠。德士名难避，风流学济颠。礼罗加璧至，荐鹗与云连。尘世休飞锡，松林且枕泉。近闻离讲席，听雨半山眠。
罗隐,经张舍人旧居（一题作河中经故翰林张舍人所居）,行尘不是昔时尘，谩向朱门忆侍臣。一榻已无开眼处，九泉应有爱才人。文馀吐凤他年诏，树想栖鸾旧日春。从此恩深转难报，夕阳衰草泪沾巾。
李洞,赠僧,不羡王公与贵人，唯将云鹤自相亲。闲来石上观流水，欲洗禅衣未有尘。
张格,寄禅月大师,龙华咫尺断来音，日夕空驰咏德心。禅月字清师号别，寿春诗古帝恩深。画成罗汉惊三界，书似张颠直万金。莫倚名高忘故旧，晓晴闲步一相寻。
尚颜,送陆肱入关,舟行复陆行，始得到咸京。准拟何人口，吹嘘六义名。乱山遥减翠，丛菊早含英。衣锦还乡日，他时有此荣。
齐己,戊辰岁湘中寄郑谷郎中,白发久慵簪，常闻病亦吟。瘦应成鹤骨，闲想似禅心。上国杨花乱，沧洲荻笋深。不堪思翠巘，西望独沾襟。
白居易,池上即事,移床避日依松竹，解带当风挂薜萝。钿砌池心绿蘋合，粉开花面白莲多。久阴新霁宜丝管，苦热初凉入绮罗。家酝瓶空人客绝，今宵争奈月明何。
唐彦谦,秋晚高楼,松拂疏窗竹映阑，素琴幽怨不成弹。清宵霁极云离岫，紫禁风高露满盘。晚蝶飘零惊宿雨，暮鸦凌乱报秋寒。高楼瞪目归鸿远，如信嵇康欲画难。
崔道融,秋夕,自怜三十未西游，傍水寻山过却秋。一夜雨声多少事，不思量尽到心头。
白居易,题牛相公归仁里宅新成小滩,平生见流水，见此转留连。况此朱门内，君家新引泉。伊流决一带，洛石砌千拳。与君三伏月，满耳作潺湲。深处碧磷磷，浅处清溅溅。碕岸束呜咽，沙汀散沦涟。翻浪雪不尽，澄波空共鲜。两岸滟滪口，一泊潇湘天。曾作天南客，漂流六七年。何山不倚杖，何水不停船。巴峡声心里，松江色眼前。今朝小滩上，能不思悠然。
元稹,看花,努力少年求好官，好花须是少年看。君看老大逢花树，未折一枝心已阑。
唐彦谦,移莎,移从杜城曲，置在小斋东。正是高秋里，仍兼细雨中。结根方迸竹，疏荫托高桐。苒苒齐芳草，飘飘笑断蓬。片时留静者，一夜响鸣蛩。野露通宵滴，溪烟尽日蒙。试才卑庾薤，求味笑周菘。只此霜栽好，他时赠伯翁。
NA,郊庙歌辞·周宗庙乐舞辞·肃顺,我后至孝，祗谒祖先。仰瞻庙貌，夙设宫悬。朱弦疏越，羽舞回旋。神其来格，明祀惟虔。
刘长卿,穆陵关北逢人归渔阳,逢君穆陵路，匹马向桑干。楚国苍山古，幽州白日寒。城池百战后，耆旧几家残。处处蓬蒿遍，归人掩泪看。
薛能,凌云寺,像阁与山齐，何人致石梯。万烟生聚落，一崦露招提。斋月人来上，残阳鸽去栖。从边亦已极，烽火是沈黎。
张祜,送苏绍之归岭南,孤舟越客吟，万里旷离襟。夜月江流阔，春云岭路深。珠繁杨氏果，翠耀孔家禽。无复天南梦，相思空树林。
阎朝隐,琴曲歌辞·明月歌,梅花雪白柳叶黄，云雾四起月苍苍，箭水泠泠刻漏长。挥玉指，拂罗裳，为君一奏楚明光。
李隆基,送贺知章归四明,遗荣期入道，辞老竟抽簪。岂不惜贤达，其如高尚心。寰中得秘要，方外散幽襟。独有青门饯，群僚怅别深。
羊士谔,和武相早朝中书候传点书怀奉呈,殿省秘清晓，夔龙升紫微。星辰拱帝座，剑履翊天机。耿耿金波缺，沉沉玉漏稀。彩笺蹲鸷兽，画扇列名翚。志业丹青重，恩华雨露霏。三台昭建极，一德庆垂衣。昌运瞻文教，雄图本武威。殊勋如带远，佳气似烟非。抗节衷无隐，同心尚弼违。良哉致君日，维岳有光辉。
包融,登翅头山题俨公石壁,晨登翅头山，山曛黄雾起。却瞻迷向背，直下失城市。暾日衔东郊，朝光生邑里。扫除诸烟氛，照出众楼雉。青为洞庭山，白是太湖水。苍茫远郊树，倏忽不相似。万象以区别，森然共盈几。坐令开心胸，渐觉落尘滓。北岩千馀仞，结庐谁家子。愿陪中峰游，朝暮白云里。
李峤,原,王粲销忧日，江淹起恨年。带川遥绮错，分隰迥阡眠。横周甸，莓苔阙晋田。方知急难响，长在脊令篇。
韩翃,送故人归蜀,一骑西南远，翩翩入剑门。客衣筒布润，山舍荔枝繁。古庙祠金马，春江带白鼋。自应成旅逸，爱客有王孙。
詹敦仁,留侯受南唐节度使知郡事，辟予为属，以诗谢之,晋江江畔趁春风，耕破云山几万重。两足一犁无外事，使君何啻五侯封。
鲍溶,隋帝陵下,白露沾衣隋主宫，云亭月馆楚淮东。盘龙楼舰浮冤水，雕锦帆幢使乱风。长夜应怜桀何罪，告成合笑禹无功。伤心近似骊山路，陵树无根秋草中。
李绅,溯西江,江风不定半晴阴，愁对花时尽日吟。孤棹自迟从蹭蹬，乱帆争疾竞浮沉。一身累困怀千载，百口无虞贵万金。空阔远看波浪息，楚山安稳过云岑。
王周,使风,风起即千里，风回翻问津。沈思宦游者，何啻使风人。
刘禹锡,吴兴敬郎中见惠斑竹杖兼示一绝聊以谢之,一茎炯炯琅玕色，数节重重玳瑁文。拄到高山未登处，青云路上愿逢君。
齐己,答献上人卷,衲衣禅客袖篇章，江上相寻共感伤。秦甸乱来栖白没，杼山空后皎然亡。清留岛月秋凝露，苦寄巴猿夜叫霜。珍重南宗好才子，灰心冥目外无妨。
李涉,送妻入道,人无回意似波澜，琴有离声为一弹。纵使空门再相见，还如秋月水中看。
王涯,秋夜曲,桂魄初生秋露微，轻罗已薄未更衣。银筝夜久殷勤弄，心怯空房不忍归。
韩愈,送僧澄观,浮屠西来何施为，扰扰四海争奔驰。构楼架阁切星汉，夸雄斗丽止者谁。僧伽后出淮泗上，势到众佛尤恢奇。越商胡贾脱身罪，珪璧满船宁计资。清淮无波平如席，栏柱倾扶半天赤。火烧水转扫地空，突兀便高三百尺。影沈潭底龙惊遁，当昼无云跨虚碧。借问经营本何人，道人澄观名籍籍。愈昔从军大梁下，往来满屋贤豪者。皆言澄观虽僧徒，公才吏用当今无。后从徐州辟书至，纷纷过客何由记。人言澄观乃诗人，一座竞吟诗句新。向风长叹不可见，我欲收敛加冠巾。洛阳穷秋厌穷独，丁丁啄门疑啄木。有僧来访呼使前，伏犀插脑高颊权。惜哉已老无所及，坐睨神骨空潸然。临淮太守初到郡，远遣州民送音问。好奇赏俊直难逢，去去为致思从容。
施肩吾,旅次文水县喜遇李少府,为君三日废行程，一县官人是酒朋。共忆襄阳同醉处，尚书坐上纳银觥。
王维,少年行四首,新丰美酒斗十千，咸阳游侠多少年。相逢意气为君饮，系马高楼垂柳边。出身仕汉羽林郎，初随骠骑战渔阳。孰知不向边庭苦，纵死犹闻侠骨香。一身能擘两雕弧，虏骑千重只似无。偏坐金鞍调白羽，纷纷射杀五单于。汉家君臣欢宴终，高议云台论战功。天子临轩赐侯印，将军佩出明光宫。
李群玉,江楼独酌怀从叔,水国发爽气，川光静高秋。酣歌金尊醁，送此清风愁。楚色忽满目，滩声落西楼。云翻天边叶，月弄波上钩。芳意长摇落，蘅兰谢汀洲。长吟碧云合，怅望江之幽。
清江,七夕,七夕景迢迢，相逢只一宵。月为开帐烛，云作渡河桥。映水金冠动，当风玉珮摇。惟愁更漏促，离别在明朝。
杜审言,和晋陵陆丞早春游望（一作韦应物诗）,独有宦游人，偏惊物候新。云霞出海曙，梅柳渡江春。淑气催黄鸟，晴光转绿蘋。忽闻歌古调，归思欲沾巾。
刘宪,奉和圣制幸韦嗣立山庄,非吏非隐晋尚书，一丘一壑降乘舆。天藻缘情两曜合，山卮献寿万年馀。
皎然,晚秋宿李军道所居,清溪路不遥，都尉每相招。落日休戎马，秋风罢射雕。朮花生野径，柏实满寒条。永夜依山府，禅心共寂寥。
沈青箱,过台城感旧,六代旧山川，兴亡几百年。繁华今寂寞，朝市昔喧阗。夜月琉璃水，春风卵色天。伤时与怀古，垂泪国门前。
贯休,临高台,凉风吹远念，使我升高台。宁知数片云，不是旧山来。故人天一涯，久客殊未回。雁来不得书，空寄声哀哀。
刘宪,侍宴长宁公主东庄,公主林亭地，清晨降玉舆。画桥飞渡水，仙阁涌临虚。晴新看蛱蝶，夏早摘芙蕖。文酒娱游盛，忻叨侍从馀。
项斯,山行（一作山中作）,青枥林深亦有人，一渠流水数家分。山当日午回峰影，草带泥痕过鹿群。蒸茗气从茅舍出，缲丝声隔竹篱闻。行逢卖药归来客，不惜相随入岛云。
卢纶,早春归盩厔旧居却寄耿拾遗湋李校书端,野日初晴麦垄分，竹园相接鹿成群。几家废井生青草，一树繁花傍古坟。引水忽惊冰满涧，向田空见石和云。可怜荒岁青山下，惟有松枝好寄君。
子兰,悲长安,何事天时祸未回，生灵愁悴苦寒灰。岂知万顷繁华地，强半今为瓦砾堆。
李频,峡州送清彻上人归浙西（一作送清江上人归东林）,风涛几千里，归路半乘舟。此地难相遇，何人更共游。坐经嵩顶夏，行值洛阳秋。到寺安禅夕，江云满石楼。
王昌龄,变行路难,向晚横吹悲，风动马嘶合。前驱引旗节，千里阵云匝。单于下阴山，砂砾空飒飒。封侯取一战，岂复念闺阁。
张子容,送苏倩游天台,灵异寻沧海，笙歌访翠微。江鸥迎共狎，云鹤待将飞。琪树尝仙果，琼楼试羽衣。遥知神女问，独怪阮郎归。
席豫,奉和敕赐公主镜,令节颁龙镜，仙辉下凤台。含灵万象入，写照百花开。色与皇明散，光随圣泽来。妍媸冰鉴里，从此愧非才。
李中,赠念《法华经》绶上人,五更初起扫松堂，瞑目先焚一炷香。念彻莲经谁得见，千峰岩外晓苍苍。
元稹,酬乐天频梦微之,山水万重书断绝，念君怜我梦相闻。我今因病魂颠倒，唯梦闲人不梦君。
杜甫,散愁二首,久客宜旋旆，兴王未息戈。蜀星阴见少，江雨夜闻多。百万传深入，寰区望匪它。司徒下燕赵，收取旧山河。闻道并州镇，尚书训士齐。几时通蓟北，当日报关西。恋阙丹心破，沾衣皓首啼。老魂招不得，归路恐长迷。
鲍溶,采莲曲二首,弄舟朅来南塘水，荷叶映身摘莲子。暑衣清净鸳鸯喜，作浪舞花惊不起。殷勤护惜纤纤指，水菱初熟多新刺。采莲朅来水无风，莲潭如鉴松如龙。夏衫短袖交斜红，艳歌笑斗新芙蓉，戏鱼往听莲叶东。
姚崇,秋夜望月,明月有馀鉴，羁人殊未安。桂含秋树晚，波入夜池寒。灼灼云枝净，光光草露团。所思迷所在，长望独长叹。
李益,杂曲歌辞·游子吟,女羞夫婿荡，客耻主人贱。遭遇同众流，低回愧相见。君非青铜镜，何事空照面。莫以衣上尘，不谓心如练。人生当荣盛，待士勿言倦。君看白日驰，何异弦上箭。
护国,许州郑使君孩子（一作法振诗）,毛骨贵天生，肌肤片玉明。见人空解笑，弄物不知名。国器嗟犹小，门风望益清。抱来芳树下，时引凤雏声。
孟郊,横吹曲辞·长安道,胡风激秦树，贱子风中泣。家家朱门开，得见不可入。长安十二衢，投树鸟亦急。高阁何人家，笙簧正喧吸。
贯休,再游东林寺作五首,台殿参差耸瑞烟，桂花飘雪水潺潺。莫疑远去无消息，七万馀年始半年。桓玄旧辇残云湿，耶舍孤坟落照迟。有个山僧倚松睡，恐人来取白猿儿。玉像珠龛香阵横，锦霞多傍石墙生。辟蛇行者今何在，花里唯闻鸠鸟声。爱陶长官醉兀兀，送陆道士行迟迟。买酒过溪皆破戒，斯何人斯师如斯。白薝卜花露滴滴，红苾刍草香濛濛。田地更无尘一点，是何人合住其中。
姚合,闲居遣兴,终年城里住，门户似山林。客怪身名晚，妻嫌酒病深。写方多识药，失谱废弹琴。文字非经济，空虚用破心。
刘昭禹,仙都山留题,林下事无非，尘中竟不知。白云深拥我，青石合眠谁。山静捣灵药，夜闲论古诗。此来亲羽客，何日变枯髭。
贯休,和杨使君游赤松山,为郡三星无一事，龚黄意外扳乔松。日边扬历不争路，云外苔藓须留踪。溪月未落漏滴滴，隼旟已入山重重。扪萝盖输山屐伴，驻旆不见朝霞浓。乳猿剧黠挂险树，露木翠脆生诸峰。初平谢公道非远，黯然物外心相逢。石羊依稀龁瑶草，桃花仿佛开仙宫。终当归补吾君衮，好山好水那相容。
羊士谔,资中早春,一雨东风晚，山莺独报春。淹留巫峡梦，惆怅洛阳人。柳意笼丹槛，梅香覆锦茵。年华行可惜，瑶瑟莫生尘。
无可,送章正字秩满东归,朝衣登别席，春色满秦关。芸阁吏谁替，海门身又还。寻僧流水僻，见月远林闲。虽是忘机者，难齐去住间。
宋济,东邻美人歌,花暖江城斜日阴，莺啼绣户晓云深。春风不道珠帘隔，传得歌声与客心。
岑参,东归晚次潼关怀古,暮春别乡树，晚景低津楼。伯夷在首阳，欲往无轻舟。遂登关城望，下见洪河流。自从巨灵开，流血千万秋。行行潘生赋，赫赫曹公谋。川上多往事，凄凉满空洲。
高力士,句,烟熏眼落膜，瘴染面朱虞。
刘禹锡,闻韩宾擢第归觐以诗美之兼贺韩十五曹长时韩牧永州,零陵香草满郊坰，丹穴雏飞入翠屏。孝若归来成画赞，孟阳别后有山铭。兰陔旧地花才结，桂树新枝色更青。为报儒林丈人道，如今从此鬓星星。
骆宾王,送郭少府探得忧字,开筵枕德水，辍棹舣仙舟。贝阙桃花浪，龙门竹箭流。当歌凄别曲，对酒泣离忧。还望青门外，空见白云浮。
贾岛,寄丘儒,地近轻数见，地远重一面。一面如何重，重甚珍宝片。自经失欢笑，几度腾霜霰。此心镇悬悬，天象固回转。长安秋风高，子在东甸县。仪形信寂蔑，风雨岂乖间。凭人报消息，何易凭笔砚。俱不尽我心，终须对君宴。
颜荛,戏张道人不饮酒,言自云山访我来，每闻奇秘觉叨陪。吾师不饮人间酒，应待流霞即举杯。
卢肇,牧童,谁人得似牧童心，牛上横眠秋听深。时复往来吹一曲，何愁南北不知音。
武三思,句,云螭非易匹，月驷本难俦。
孟浩然,宿建德江,移舟泊烟渚，日暮客愁新。野旷天低树，江清月近人。
郑谷,少华甘露寺,石门萝径与天邻，雨桧风篁远近闻。饮涧鹿喧双派水，上楼僧蹋一梯云。孤烟薄暮关城没，远色初晴渭曲分。长欲然香来此宿，北林猿鹤旧同群。
唐彦谦,寄蒋二十四,鸟啭蜂飞日渐长，旅人情味悔思量。禅门澹薄无心地，世事生疏欲面墙。二月云烟迷柳色，九衢风土带花香。大知高士禁愁寂，试倚阑干莫断肠。
崔湜,幸白鹿观应制（一作郑愔诗）,御旗探紫箓，仙仗辟丹丘。捧药芝童下，焚香桂女留。鸾歌无岁月，鹤语记春秋。臣朔真何幸，常陪汉武游。
张籍,酬孙洛阳,家贫相远住，斋馆入时稀。独坐看书卷，闲行著褐衣。早蝉庭笋老，新雨径莎肥。各离争名地，无人见是非。
陆龟蒙,和袭美寄毗陵魏处士朴,经苑初成墨沼开，何人林下肯寻来。若非宗测图山后，即是韩康卖药回。溪籁自吟朱鹭曲，沙云还作白鸥媒。唯应地主公田熟，时送君家麹糵材。
刘商,移居深山谢别亲故,不食黄精不采薇，葛苗为带草为衣。孤云更入深山去，人绝音书雁自飞。
齐己,静坐,坐卧与行住，入禅还出吟。也应长日月，消得个身心。默论相如少，黄梅付嘱深。门前古松径，时起步清阴。
皮日休,太湖诗·明月湾,晓景澹无际，孤舟恣回环。试问最幽处，号为明月湾。半岩翡翠巢，望见不可攀。柳弱下丝网，藤深垂花鬘。松瘿忽似狖，石文或如虥。钓坛两三处，苔老腥斒斑。沙雨几处霁，水禽相向闲。野人波涛上，白屋幽深间。晓培橘栽去，暮作鱼梁还。清泉出石砌，好树临柴关。对此老且死，不知忧与患。好境无处住，好处无境删。赧然不自适，脉脉当湖山。
元稹,题李十一修行里居壁,云阙朝回尘骑合，杏花春尽曲江闲。怜君虽在城中住，不隔人家便是山。
刘禹锡,杂曲歌辞·纪南歌,风烟纪南城，尘土荆门路。天寒猎兽者，走上樊姬墓。
张籍,相和歌辞·楚妃叹,湘云初起江沉沉，君王遥在云梦林。江南雨多旌旗暗，台下朝朝春水深。章华殿前朝万国，君心独自终无极。楚兵满地能逐禽，谁用一身继筋力。西江若翻云梦中，麋鹿死尽应还宫。
张濛,晓过南宫闻太常清乐,玉珂经礼寺，金奏过南宫。雅调乘清晓，飞声向远空。慢随飘去雪，轻逐度来风。迥出重城里，傍闻九陌中。应将肆夏比，更与五英同。一听南薰曲，因知大舜功。
项斯,送客归新罗,君家沧海外，一别见何因。风土虽知教，程途自致贫。浸天波色晚，横笛鸟行春。明发千樯下，应无更远人。
吴仁璧,客路,人寰急景如波委，客路浮云似盖轻。回首故山天外碧，十年无计却归耕。
沈亚之,题海榴树呈八叔大人,曾在蓬壶伴众仙，文章枝叶五云边。几时奉宴瑶台下，何日移荣玉砌前。染日裁霞深雨露，凌寒送暖占风烟。应笑强如河畔柳，逢波逐浪送张骞。
徐铉,和张先辈见寄二首,去国离群掷岁华，病容憔悴愧丹砂。溪连舍下衣长润，山带城边日易斜。几处垂钩依野岸，有时披褐到邻家。故人书札频相慰，谁道西京道路赊。清时沦放在山州，邛竹纱巾处处游。野日苍茫悲鵩舍，水风阴湿弊貂裘。鸡鸣候旦宁辞晦，松节凌霜几换秋。两首新诗千里道，感君情分独知丘。
郑絪,奉和武相公省中宿斋，酬李相公见寄,高阁安仁省，名园广武庐。沐兰朝太一，种竹咏华胥。禁静疏钟彻，庭开爽韵虚。洪钧齐万物，缥帙整群书。寒露滋新菊，秋风落故蕖。同怀不同赏，幽意竟何如。
王建,归山庄,长安寄食半年馀，重向人边乞荐书。山路独归冲夜雪，落斜骑马避柴车。
钱起,静夜酬通上人问疾,东林生早凉，高枕远公房。大士看心后，中宵清漏长。惊蝉出暗柳，微月隐回廊。何事沈痾久，舍毫问药王。
张乔,金山寺空上人院,已老金山顶，无心上石桥。讲移三楚遍，梵译五天遥。板阁禅秋月，铜瓶汲夜潮。自惭昏醉客，来坐亦通宵。
元稹,赋得春雪映早梅,飞舞先春雪，因依上番梅。一枝方渐秀，六出已同开。积素光逾密，真花节暗催。抟风飘不散，见晛忽偏摧。郢曲琴空奏，羌音笛自哀。今朝两成咏，翻挟昔人才。
李频,陕州题河上亭,岸拥洪流急，亭开清兴长。当轩河草晚，入坐水风凉。独鸟惊来客，孤云触去樯。秋声和远雨，暮色带微阳。浪静澄窗影，沙明发簟光。逍遥每尽日，谁识爱沧浪。
杜牧,忍死留别献盐铁裴相公二十叔,贤相辅明主，苍生寿域开。青春辞白日，幽壤作黄埃。岂是无多士，偏蒙不弃才。孤坟三尺土，谁可为培栽。
王勃,郊园即事,烟霞春旦赏，松竹故年心。断山疑画障，县溜泻鸣琴。草遍南亭合，花开北院深。闲居饶酒赋，随兴欲抽簪。
包佶,对酒赠故人,扶起离披菊，霜轻喜重开。醉中惊老去，笑里觉愁来。月送人无尽，风吹浪不回。感时将有寄，诗思涩难裁。
戴叔伦,泊雁,泊雁鸣深渚，收霞落晚川。柝随风敛阵，楼映月低弦。漠漠汀帆转，幽幽岸火然。壑危通细路，沟曲绕平田。
白居易,重赠李大夫,早接清班登玉陛，同承别诏直金銮。凤巢阁上容身稳，鹤锁笼中展翅难。流落多年应是命，量移远郡未成官。惭君独不欺憔悴，犹作银台旧眼看。
张籍,答白杭州郡楼登望画图见寄,画得江城登望处，寄来今日到长安。乍惊物色从诗出，更想工人下手难。将展书堂偏觉好，每来朝客尽求看。见君向此闲吟意，肯恨当时作外官。
清江,喜皇甫大夫同宿大梁驿,江头旌旆去，花外卷帘空。夜色临城月，春声渡水风。也知行李别，暂喜话言同。若问庐山事，终身愧远公。
白居易,翰林中送独孤二十七起居罢职出院,碧落留云住，青冥放鹤还。银台向南路，从此到人间。
孟彦深,元次山居武昌之樊山，新春大雪，以诗问之,江山十日雪，雪深江雾浓。起来望樊山，但见群玉峰。林莺却不语，野兽翻有踪。山中应大寒，短褐何以完。皓气凝书帐，清著钓鱼竿。怀君欲进谒，谿滑渡舟难。
李虞仲,初日照凤楼,旭日烟云殿，朝阳烛帝居。断霞生峻宇，通阁丽晴虚。流彩连朱槛，腾辉照绮疏。曈曨晨景里，明灭晓光初。户牖仙山近，轩楹凤翼舒。还如王母过，遥度五云车。
皎然,劳山忆栖霞寺道素上人久期不至,远寺萧萧独坐心，山情自得趣何深。泉声稍滴芙蓉漏，月影才分鹦鹉林。满地云轻长碍屣，绕松风近每吹襟。贪闲不记前心偈，念别聊为出世吟。更待花开遍山雪，山山相似若为寻。
沈廷瑞,答高安宰,何须问我道成时，紫府清都自有期。手握药苗人不识，体含金骨俗争知。
孟浩然,登万岁楼,万岁楼头望故乡，独令乡思更茫茫。天寒雁度堪垂泪，日落猿啼欲断肠。曲引古堤临冻浦，斜分远岸近枯杨。今朝偶见同袍友，却喜家书寄八行。
韩偓,三月二十七日自抚州往南城县舟行见拂水蔷薇因有是作,江中春雨波浪肥，石上野花枝叶瘦。枝低波高如有情，浪去枝留如力斗。绿刺红房战褭时，吴娃越艳醺酣后。且将浊酒伴清吟，酒逸吟狂轻宇宙。
戴叔伦,送孙直游郴州,孤舟上水过湘沅，桂岭南枝花正繁。行客自知心有托，不闻惊浪与啼猿。
朱长文,送李司直归浙东幕兼寄鲍将军（一作朱湾诗）,翩翩书记早曾闻，二十年来愿见君。今日相逢悲白发，同时几许在青云。人从北固山边去，水到西陵渡口分。会作王门曳裾客，为余前谢鲍将军。
李商隐,少将,族亚齐安陆，风高汉武威。烟波别墅醉，花月后门归。青海闻传箭，天山报合围。一朝携剑起，上马即如飞。
韦应物,南园陪王卿游瞩,形迹虽拘检，世事澹无心。郡中多山水，日夕听幽禽。几阁文墨暇，园林春景深。杂花芳意散，绿池暮色沉。君子有高躅，相携在幽寻。一酌何为贵，可以写冲襟。
白居易,幽居早秋闲咏,幽僻嚣尘外，清凉水木间。卧风秋拂簟，步月夜开关。且得身安泰，从他世险艰。但休争要路，不必入深山。轩鹤留何用，泉鱼放不还。谁人知此味，临老十年闲。
杜荀鹤,乱后山中作,自从天下乱，日晚别庭闱。兄弟团圞乐，羁孤远近归。文章甘世薄，耕种喜山肥。直待中兴后，方应出隐扉。
顾非熊,寄吴山净上人,忆共蒲团话夜钟，别来落叶閟行踪。遥知黛色秋常玩，住向灵岩第几峰。
王建,宿长安县后斋,新向金阶奏罢兵，长安县里绕池行。喜欢得伴山僧宿，看雪吟诗直到明。
顾况,杂曲歌辞·竹枝,帝子苍梧不复归，洞庭叶下荆云飞。巴人夜唱竹枝后，肠断晓猿声渐稀。
温庭筠,春江花月夜词,玉树歌阑海云黑，花庭忽作青芜国。秦淮有水水无情，还向金陵漾春色。杨家二世安九重，不御华芝嫌六龙。百幅锦帆风力满，连天展尽金芙蓉。珠翠丁星复明灭，龙头劈浪哀笳发。千里涵空澄水魂，万枝破鼻飘香雪。漏转霞高沧海西，颇黎枕上闻天鸡。蛮弦代写曲如语，一醉昏昏天下迷。四方倾动烟尘起，犹在浓香梦魂里。后主荒宫有晓莺，飞来只隔西江水。
周昙,春秋战国门·田子奇,少年为吏虑非循，一骑奔追委使臣。使者不追何所对，车中缘见白头人。
朱庆馀,宿山居,山店灯前客，酬身未有媒。乡关贫后别，风雨夜深来。上国求丹桂，衡门长绿苔。堪惊双鬓雪，不待岁寒催。
李郢,送李判官,津市停桡送别难，荧荧蜡炬照更阑。东风万叠吹江月，谁伴袁褒宿夜滩。
李白,嘲王历阳不肯饮酒,地白风色寒，雪花大如手。笑杀陶渊明，不饮杯中酒。浪抚一张琴，虚栽五株柳。空负头上巾，吾于尔何有。
曹松,送僧入蜀过夏,师言结夏入巴峰，云水回头几万重。五月峨眉须近火，木皮领重只如冬。
李群玉,宝剑,雷焕丰城掘剑池，年深事远迹依稀。泥沙难掩冲天气，风雨终思发匣时。夜电尚摇池底影，秋莲空吐锷边辉。自从星坼中台后，化作双龙去不归。
王维,过沈居士山居哭之,杨朱来此哭，桑扈返于真。独自成千古，依然旧四邻。闲檐喧鸟鹊，故榻满埃尘。曙月孤莺啭，空山五柳春。野花愁对客，泉水咽迎人。善卷明时隐，黔娄在日贫。逝川嗟尔命，丘井叹吾身。前后徒言隔，相悲讵几晨。
崔日用,夜宴安乐公主宅,银烛金屏坐碧堂，只言河汉动神光。主家盛时欢不极，才子能歌夜未央。
刘长卿,严子濑东送马处直归苏,望君舟已远，落日潮未退。目送沧海帆，人行白云外。江中远回首，波上生微霭。秋色姑苏台，寒流子陵濑。相送苦易散，动别知难会。从此日相思，空令减衣带。
刘禹锡,和州送钱侍御自宣州幕拜官便于华州觐省,五彩绣衣裳，当年正相称。春风旧关路，归去真多兴。兰陔行可采，莲府犹回瞪。杨家绀幰迎，谢守瑶华赠。御街草泛滟，台柏烟含凝。曾是平生游，无因理归乘。
李贺,听颖师琴歌,别浦云归桂花渚，蜀国弦中双凤语。芙蓉叶落秋鸾离，越王夜起游天姥。暗珮清臣敲水玉，渡海蛾眉牵白鹿。谁看挟剑赴长桥，谁看浸发题春竹。竺僧前立当吾门，梵宫真相眉棱尊。古琴大轸长八尺，峄阳老树非桐孙。凉馆闻弦惊病客，药囊暂别龙须席。请歌直请卿相歌，奉礼官卑复何益。
武元衡,秋日出游偶作,黄花丹叶满江城，暂爱江头风景清。闲步欲舒山野性，貔貅不许独行人。
于濆,南越谣,迢迢东南天，巨浸无津壖。雄风卷昏雾，干戈满楼船。此时尉佗心，儿童待幽燕。三寸陆贾舌，万里汉山川。若令交趾货，尽生虞芮田。天意苟如此，遐人谁肯怜。
杜荀鹤,辞九江李郎中入关,帝里无相识，何门迹可亲。愿开言重口，荐与分深人。卷许新诗出，家怜旧业贫。今从九江去，应免更迷津。
鹿虔扆,临江仙,金锁重门荒苑静，绮窗愁对秋空。翠华一去寂无踪。玉楼歌吹，声断已随风。烟月不知人事改，夜阑还照深宫。藕花相向野塘中。暗伤亡国，清露泣香红。无赖晓莺惊梦断，起来残酒初醒。映窗丝柳袅烟青。翠帘慵卷，约砌杏花零。一自玉郎游冶去，莲凋月惨仪形。暮天微雨洒闲庭。手挪裙带，无语倚云屏。
许棠,送友人游蜀,巴兴千万寻，此去若为心。蟋蟀既将定，弥猴应正吟。剑门秋断雁，褒谷夜多砧。自古西南路，艰难直至今。
韦应物,赋得鼎门，送卢耿赴任,名因定鼎地，门对凿龙山。水北楼台近，城南车马还。稍开芳野静，欲掩暮钟闲。去此无嗟屈，前贤尚抱关。
许浑,郑秀才东归凭达家书,欲寄家书少客过，闭门心远洞庭波。两岩花落夜风急，一径草荒春雨多。愁泛楚江吟浩渺，忆归吴岫梦嵯峨。贫居不问应知处，溪上闲船系绿萝。
吉中孚,送归中丞使新罗册立吊祭,官称汉独坐，身是鲁诸生。绝域通王制，穷天向水程。岛中分万象，日处转双旌。气积鱼龙窟，涛翻水浪声。路长经岁去，海尽向山行。复道殊方礼，人瞻汉使荣。
灵一,丹铅录,滤泉侵月起，扫径避虫行。
耿湋,陪宴湖州公堂,谢公为楚郡，坐客是瑶林。文府重门奥，儒源积浪深。壶觞邀薄醉，笙磬发高音。末至才仍短，难随白雪吟。
唐求,送友人江行之庐山肄业,蜀国初开棹，庐峰拟拾萤。兽皮裁褥暖，莲叶制衣馨。楚水秋来碧，巫山雨后青。莫教衔凤诏，三度到中庭。
姚合,送陆畅侍御归扬州,故园偏接近，霅水洞庭边。归去知何日，相逢各长年。山川南北路，风雪别离天。楚色穷冬烧，淮声独夜船。从军丞相府，谈笑酒杯前。
沈佺期,三日梨园侍宴（一作梨园亭侍宴）,九重驰道出，三巳禊堂开。画鹢中流动，青龙上苑来。野花飘御座，河柳拂天杯。日晚迎祥处，笙镛下帝台。
刘长卿,送宣尊师醮毕归越,吹箫江上晚，惆怅别茅君。踏火能飞雪，登刀入白云。晨香长日在，夜磬满山闻。挥手桐溪路，无情水亦分。
罗隐,书淮阴侯传,寒灯挑尽见遗尘，试沥椒浆合有神。莫恨高皇不终始，灭秦谋项是何人。
NA,杂曲歌辞·凉州歌第三,开箧泪沾襦，见君前日书。夜台空寂寞，犹见紫云车。
周存,西戎献马,天马从东道，皇威被远戎。来参八骏列，不假贰师功。影别流沙路，嘶流上苑风。望云时蹀足，向月每争雄。禀异才难状，标奇志岂同。驱驰如见许，千里一朝通。
乔知之,梨园亭子侍宴,年光陌上发，香辇禁中游。草绿鸳鸯殿，花红翡翠楼。天杯承露酌，仙管杂风流。今日陪欢豫，皇恩不可酬。
张籍,弱柏院僧影堂,弱柏倒垂如线蔓，檐头不见有枝柯。影堂香火长相续，应得人来礼拜多。
韩愈,县斋有怀（阳山县斋作，时贞元二十一年顺宗新即位）,少小尚奇伟，平生足悲吒。犹嫌子夏儒，肯学樊迟稼。事业窥皋稷，文章蔑曹谢。濯缨起江湖，缀佩杂兰麝。悠悠指长道，去去策高驾。谁为倾国谋，自许连城价。初随计吏贡，屡入泽宫射。虽免十上劳，何能一战霸。人情忌殊异，世路多权诈。蹉跎颜遂低，摧折气愈下。冶长信非罪，侯生或遭骂。怀书出皇都，衔泪渡清灞。身将老寂寞，志欲死闲暇。朝食不盈肠，冬衣才掩髂。军书既频召，戎马乃连跨。大梁从相公，彭城赴仆射。弓箭围狐兔，丝竹罗酒炙。两府变荒凉，三年就休假。求官去东洛，犯雪过西华。尘埃紫陌春，风雨灵台夜。名声荷朋友，援引乏姻娅。虽陪彤庭臣，讵纵青冥靶。寒空耸危阙，晓色曜修架。捐躯辰在丁，铩翮时方蜡。投荒诚职分，领邑幸宽赦。湖波翻日车，岭石坼天罅。毒雾恒熏昼，炎风每烧夏。雷威固已加，飓势仍相借。气象杳难测，声音吁可怕。夷言听未惯，越俗循犹乍。指摘两憎嫌，睢盱互猜讶。只缘恩未报，岂谓生足藉。嗣皇新继明，率土日流化。惟思涤瑕垢，长去事桑柘。劚嵩开云扃，压颍抗风榭。禾麦种满地，梨枣栽绕舍。儿童稍长成，雀鼠得驱吓。官租日输纳，村酒时邀迓。闲爱老农愚，归弄小女姹。如今便可尔，何用毕婚嫁。
曹邺,题山居,扫叶煎茶摘叶书，心闲无梦夜窗虚。只应光武恩波晚，岂是严君恋钓鱼。
曹邺,老圃堂（一作薛能诗）,邵平瓜地接吾庐，谷雨干时手自锄。昨日春风欺不在，就床吹落读残书。
皎然,送卢仲舒移家海陵,世故多离散，东西不可嗟。小秦非本国，楚塞复移家。海岛无邻里，盐居少物华。山中吟夜月，相送在天涯。
白居易,饮后夜醒,黄昏饮散归来卧，夜半人扶强起行。枕上酒容和睡醒，楼前海月伴潮生。将归梁燕还重宿，欲灭窗灯却复明。直至晓来犹妄想，耳中如有管弦声。
文丙,牡丹,万物承春各斗奇，百花分贵近亭池。开时若也姮娥见，落日那堪公子知。诗客筵中金盏满，美人头上玉钗垂。不同寒菊舒重九，只拟清香泛酒卮。
杜牧,早秋,疏雨洗空旷，秋标惊意新。大热去酷吏，清风来故人。尊酒酌未酌，晚花嚬不嚬。铢秤与缕雪，谁觉老陈陈。
李建勋,岁暮晚泊，望庐山不见，因怀岳僧呈察判,贪程只为看庐阜，及到停舟恨颇浓。云暗半空藏万仞，雪迷双瀑在中峰。林端莫辨曾游路，鸟际微闻向暮钟。长愧昔年招我入，共寻香社见芙蓉。
白居易,重到城七绝句·恒寂师,旧游分散人零落，如此伤心事几条。会逐禅师坐禅去，一时灭尽定中消。
郑谷,予尝有雪景一绝为人所讽吟段赞善小笔精微…诗谢之,赞善贤相后，家藏名画多。留心于绘素，得事在烟波。属兴同吟咏，成功更琢磨。爱予风雪句，幽绝写渔蓑。
李益,紫骝马,争场看斗鸡，白鼻紫骝嘶。漳水春闺晚，丛台日向低。歇鞍珠作汗，试剑玉如泥。为谢红梁燕，年年妾独栖。
NA,杂曲歌辞·水调歌第四,陇头一段气长秋，举目萧条总是愁。只为征人多下泪，年年添作断肠流。
李世民,咏乌代陈师道,凌晨丽城去，薄暮上林栖。辞枝枝暂起，停树树还低。向日终难托，迎风讵肯迷。只待纤纤手，曲里作宵啼。
李白,赠徐安宜,白田见楚老，歌咏徐安宜。制锦不择地，操刀良在兹。清风动百里，惠化闻京师。浮人若云归，耕种满郊岐。川光净麦陇，日色明桑枝。讼息但长啸，宾来或解颐。青橙拂户牖，白水流园池。游子滞安邑，怀恩未忍辞。翳君树桃李，岁晚托深期。
汪遵,燕台,礼士招贤万古名，高台依旧对燕城。如今寂寞无人上，春去秋来草自生。
杜甫,留花门,北门天骄子，饱肉气勇决。高秋马肥健，挟矢射汉月。自古以为患，诗人厌薄伐。修德使其来，羁縻固不绝。胡为倾国至，出入暗金阙。中原有驱除，隐忍用此物。公主歌黄鹄，君王指白日。连云屯左辅，百里见积雪。长戟鸟休飞，哀笳曙幽咽。田家最恐惧，麦倒桑枝折。沙苑临清渭，泉香草丰洁。渡河不用船，千骑常撇烈。胡尘逾太行，杂种抵京室。花门既须留，原野转萧瑟。
李咸用,途中作,瘦马倦行役，斜阳劝著鞭。野桥寒树亚，山店暮云连。退鹢风虽急，攀龙志已坚。路人休莫笑，百里有时贤。
元稹,哭女樊四十韵（虢州长史时作）,逝者何由见，中人未达情。马无生角望，猿有断肠鸣。去伴投遐徼，来随梦险程。四年巴养育，万里硖回萦。病是他乡染，魂应远处惊。山魈邪乱逼，沙虱毒潜婴。母约看宁辨，余慵疗不精。欲寻方次第，俄值疾充盈。灯火徒相守，香花只浪擎。莲初开月梵，蕣已落朝荣。魄散云将尽，形全玉尚莹。空垂两行血，深送一枝琼。秘祝休巫觋，安眠放使令。旧衣和箧施，残药满瓯倾。乳媪闲于社，医僧婗似酲。悯渠身觉剩，讶佛力难争。骑竹痴犹子，牵车小外甥。等长迷过影，遥戏误啼声。涴纸伤馀画，扶床念试行。独留呵面镜，谁弄倚墙筝。忆昨工言语，怜初妙长成。撩风妒鹦舌，凌露触兰英。翠凤舆真女，红蕖捧化生。只忧嫌五浊，终恐向三清。宿恶诸荤味，悬知众物名。环从枯树得，经认宝函盛。愠怒偏憎数，分张雅爱平。最怜贪栗妹，频救懒书兄。为占娇饶分，良多眷恋诚。别常回面泣，归定出门迎。解怪还家晚，长将远信呈。说人偷罪过，要我抱纵横。腾蹋游江舫，攀缘看乐棚。和蛮歌字拗，学妓舞腰轻。迢递离荒服，提携到近京。未容夸伎俩，唯恨枉聪明。往绪心千结，新丝鬓百茎。暗窗风报晓，秋幌雨闻更。败槿萧疏馆，衰杨破坏城。此中临老泪，仍自哭孩婴。
李中,对雨寄朐山林番明府,竟日如丝不暂停，莎阶闲听滴秋声。斜飘虚阁琴书润，冷逼幽窗梦寐清。开户只添搜句味，看山还阻上楼情。遥知公退琴堂静，坐对萧骚饮兴生。
李中,春夕偶作,早是春愁触目生，那堪春夕酒初醒。贯珠声罢人归去，半落桃花月在庭。
孟郊,悼幼子,一闭黄蒿门，不闻白日事。生气散成风，枯骸化为地。负我十年恩，欠尔千行泪。洒之北原上，不待秋风至。
施肩吾,西山静中吟,重重道气结成神，玉阙金堂逐日新。若数西山得道者，连予便是十三人。
李绅,却到金陵登北固亭,龙形江影隔云深，虎势山光入浪沈。潮蹙海风驱万里，日浮天堑洞千寻。众峰作限横空碧，一柱中维彻底金。还叱楫师看五两，莫令辜负济川心。
李白,书情寄从弟邠州长史昭,自笑客行久，我行定几时。绿杨已可折，攀取最长枝。翩翩弄春色，延伫寄相思。谁言贵此物，意愿重琼蕤。昨梦见惠连，朝吟谢公诗。东风引碧草，不觉生华池。临玩忽云夕，杜鹃夜鸣悲。怀君芳岁歇，庭树落红滋。
齐己,读李贺歌集,赤水无精华，荆山亦枯槁。玄珠与虹玉，璨璨李贺抱。清晨醉起临春台，吴绫蜀锦胸襟开。狂多两手掀蓬莱，珊瑚掇尽空土堆。
张祜,上令狐相公》。以下见《纪事》）此地荣辱盛，岂宜山中人。（《秋晚》）椿儿绕树春园里，桂子寻花夜月中。（见《桂苑丛谈》）一身扶杖二儿随。（见《野客丛谈》）夏雨莲苞破，秋风桂子凋。（《题天竺寺》。以下并见《海录碎事,万国见清道，一身成白头。杜鹃花发杜鹃叫，乌臼花生乌臼啼。茶风无奈笔，酒秃不胜簪。
李中,途中作（逢旧识，闻老亲所患，不至加甚）,烟波涉历指家林，欲到家林惧却深。得信慈亲痾瘵减，当时宽勉采兰心。
许宣平,庵壁题诗,隐居三十载，石室南山巅。静夜玩明月，清朝饮碧泉。樵人歌垄上，谷鸟戏岩前。乐矣不知老，都忘甲子年。
王维,桃源行（时年十九）,渔舟逐水爱山春，两岸桃花夹去津。坐看红树不知远，行尽青溪不见人。山口潜行始隈隩，山开旷望旋平陆。遥看一处攒云树，近入千家散花竹。樵客初传汉姓名，居人未改秦衣服。居人共住武陵源，还从物外起田园。月明松下房栊静，日出云中鸡犬喧。惊闻俗客争来集，竞引还家问都邑。平明闾巷扫花开，薄暮渔樵乘水入。初因避地去人间，及至成仙遂不还。峡里谁知有人事，世中遥望空云山。不疑灵境难闻见，尘心未尽思乡县。出洞无论隔山水，辞家终拟长游衍。自谓经过旧不迷，安知峰壑今来变。当时只记入山深，青溪几曲到云林。春来遍是桃花水，不辨仙源何处寻。
司空图,牡丹,得地牡丹盛，晓添龙麝香。主人犹自惜，锦幕护春霜。
于濆,织素谣,贫女苦筋力，缲丝夜夜织。万梭为一素，世重韩娥色。五侯初买笑，建章方落籍。一曲古凉州，六亲长血食。劝尔画长眉，学歌饱亲戚。
李频,陕府上姚中丞,关东领藩镇，阙下授旌旄。觅句秋吟苦，酬恩夜坐劳。天开吹角出，木落上楼高。闲话钱塘郡，半年听海潮。
李颀,欲之新乡答崔颢綦毋潜,数年作吏家屡空，谁道黑头成老翁。男儿在世无产业，行子出门如转蓬。吾属交欢此何夕，南家捣衣动归客。铜炉将炙相欢饮，星宿纵横露华白。寒风卷叶度滹沱，飞雪布地悲峨峨。孤城日落见栖鸟，马上时闻渔者歌。明朝东路把君手，腊日辞君期岁首。自知寂寞无去思，敢望县人致牛酒。
孙偓,寄杜先生诗,蜀国信难遇，楚乡心更愁。我行同范蠡，师举效浮丘。他日相逢处，多应在十洲。
罗隐,春日独游禅智寺,树远连天水接空，几年行乐旧隋宫。花开花谢还如此，人去人来自不同。鸾凤调高何处酒，吴牛蹄健满车风。思量只合腾腾醉，煮海平陈一梦中。
杨巨源,杂曲歌辞·独不见,东风艳阳色，柳绿花如霰。竞理同心鬟，争持合欢扇。香传贾娘手，粉离何郎面。最恨卷帘时，含情独不见。
皇甫曾,赠鉴上人（一作赠别筌公）,律仪传教诱，僧腊老烟霄。树色依禅诵，泉声入寂寥。宝龛经末劫，画壁见南朝。深竹风开合，寒潭月动摇。息心归静理，爱道坐中宵。更欲寻真去，乘船过海潮。
李中,石棋局献时宰,得从岳叟诚堪重，却献皋夔事更宜。公退启枰书院静，日斜收子竹阴移。适情岂待樵柯烂，罢局还应屐齿隳。预想幽窗风雨夜，一灯闲照覆图时。
司空图,偶题,水榭花繁处，春晴日午前。鸟窥临槛镜，马过隔墙鞭。
陈子昂,南山家园林木交映盛夏五月幽然清凉独坐思远率成十韵,寂寥守寒巷，幽独卧空林。松竹生虚白，阶庭横古今。郁蒸炎夏晚，栋宇閟清阴。轩窗交紫霭，檐户对苍岑。凤蕴仙人箓，鸾歌素女琴。忘机委人代，闭牖察天心。蛱蝶怜红药，蜻蜓爱碧浔。坐观万象化，方见百年侵。扰扰将何息，青青长苦吟。愿随白云驾，龙鹤相招寻。
白居易,忆微之,与君何日出屯蒙，鱼恋江湖鸟厌笼。分手各抛沧海畔，折腰俱老绿衫中。三年隔阔音尘断，两地飘零气味同。又被新年劝相忆，柳条黄软欲春风。
冷朝阳,立春,玉律传佳节，青阳应此辰。土牛呈岁稔，彩燕表年春。腊尽星回次，寒馀月建寅。风光行处好，云物望中新。流水初销冻，潜鱼欲振鳞。梅花将柳色，偏思越乡人。
白居易,题清头陀,头陀独宿寺西峰，百尺禅庵半夜钟。烟月苍苍风瑟瑟，更无杂树对山松。
李益,宿石邑山中,浮云不共此山齐，山霭苍苍望转迷。晓月暂飞高树里，秋河隔在数峰西。
元稹,酬复言长庆四年元日郡斋感怀见寄,腊尽残销春又归，逢新别故欲沾衣。自惊身上添年纪，休系心中小是非。富贵祝来何所遂，聪明鞭得转无机。羞看稚子先拈酒，怅望平生旧采薇。去日渐加馀日少，贺人虽闹故人稀。椒花丽句闲重检，艾发衰容惜寸辉。苦思正旦酬白雪，闲观风色动青旂。千官仗下炉烟里，东海西头意独违。
张籍,宿天竺寺，寄灵隐寺僧,夜向灵溪息此身，风泉竹露净衣尘。月明石上堪同宿，那作山南山北人。
李中,访龙光智谦上人,忽起寻师兴，穿云不觉劳。相留看山雪，尽日论风骚。竹影摇禅榻，茶烟上毳袍。梦魂曾去否，旧国阻波涛。
高適,田家春望,出门何所见，春色满平芜。可叹无知己，高阳一酒徒。
卢照邻,乐府杂曲·鼓吹曲辞·芳树,芳树本多奇，年华复在斯。结翠成新幄，开红满旧枝。风归花历乱，日度影参差。容色朝朝落，思君君不知。
吴筠,高士咏·洞灵真人,亢仓致虚极，潜迹依远岫。智去愚独留，日亏岁方就。乡人谋尸祝，不欲闻俎豆。尚贤非至理，尧舜固为陋。
储光羲,杂咏五首·幽人居,幽人下山径，去去夹青林。滑处莓苔湿，暗中萝薜深。春朝烟雨散，犹带浮云阴。
李远,赠弘文杜校书,高倚霞梯万丈馀，共看移步入宸居。晓随鹓鹭排金锁，静对铅黄校玉书。漠漠禁烟笼远树，泠泠宫漏响前除。还闻汉帝亲词赋，好为从容奏子虚。
贯休,送于兢补阙赴京,乱离吾道在，不觉到清时。得句下雪岳，送君登玉墀。冷惊蝉韵断，凉触火云隳。倘遇南来使，无忘问所之。
郑谷,寄左省韦起居序,风神何蕴藉，张绪正当年。端简炉香里，濡毫洞案边。饰装无雨备，著述减春眠。旦夕应弥入，银台晓候宣。
高適,送韩九,惆怅别离日，裴回歧路前。归人望独树，匹马随秋蝉。常与天下士，许君兄弟贤。良时正可用，行矣莫徒然。
韩偓,船头,两岸绿芜齐似翦，掩映云山相向晚。船头独立望长空，日艳波光逼人眼。
王昌龄,赠史昭,东林月未升，廓落星与汉。是夕鸿始来，斋中起长叹。怀哉望南浦，眇然夜将半。但有秋水声，愁使心神乱。握中何为赠，瑶草已衰散。海鳞未化时，各在天一岸。
李商隐,菊,暗暗淡淡紫，融融冶冶黄。陶令篱边色，罗含宅里香。几时禁重露，实是怯残阳。愿泛金鹦鹉，升君白玉堂。
郎士元,朱方南郭留别皇甫冉（一作皇甫冉诗：润州南郭留别）,萦回枫叶岸，留滞木兰桡。吴岫新经雨，江天正落潮。故人劳见爱，行客自无憀。若问前程事，孤云入剡遥。
祖咏,题韩少府水亭,梅福幽栖处，佳期不忘还。鸟吟当户竹，花绕傍池山。水气侵阶冷，松阴覆座闲。宁知武陵趣，宛在市朝间。
温庭筠,嘲三月十八日雪,三月雪连夜，未应伤物华。只缘春欲尽，留著伴梨花。
刘禹锡,初冬》）樱桃带雨胭脂湿，杨柳当风绿线低。（《题裴令公亭》）山似屏风江似簟，叩舷来往月明中。（《泛舟》）晴日碧空云脚断，一条如练挂山尖。（《瀑布泉》）飞文斗疾敲铜器，陪宴会欢吐锦茵。（《酬李校事,烟波半落新沙地，鸟雀群飞欲雪天。
杜牧,书怀寄卢州（一作泸州守）,谢山南畔州，风物最宜秋。太守悬金印，佳人敞画楼。凝缸暗醉夕，残月上汀州。可惜当年鬓，朱门不得游。
李频,寄范评事,行坐不相遗，辕门载笔时。雅知难更遇，旧分合长思。梦即重寻熟，书常转达迟。山斋终拟到，何日遂心期。
卢象,同王维过崔处士林亭,映竹时闻转辘轳，当窗只见网蜘蛛。主人非病常高卧，环堵蒙笼一老儒。
李贺,送秦光禄北征,北虏胶堪折，秋沙乱晓鼙。髯胡频犯塞，骄气似横霓。灞水楼船渡，营门细柳开。将军驰白马，豪彦骋雄材。箭射欃枪落，旗悬日月低。榆稀山易见，甲重马频嘶。天远星光没，沙平草叶齐。风吹云路火，雪污玉关泥。屡断呼韩颈，曾然董卓脐。太常犹旧宠，光禄是新隮。宝玦麒麟起，银壶狒狖啼。桃花连马发，彩絮扑鞍来。呵臂悬金斗，当唇注玉罍。清苏和碎蚁，紫腻卷浮杯。虎鞟先蒙马，鱼肠且断犀。zazb西旅狗，蹙额北方奚。守帐然香暮，看鹰永夜栖。黄龙就别镜，青冢念阳台。周处长桥役，侯调短弄哀。钱塘阶凤羽，正室擘鸾钗。内子攀琪树，羌儿奏落梅。今朝擎剑去，何日刺蛟回。
李商隐,骄儿诗,衮师我骄儿，美秀乃无匹。文葆未周晬，固已知六七。四岁知名姓，眼不视梨栗。交朋颇窥观，谓是丹穴物。前朝尚器貌，流品方第一。不然神仙姿，不尔燕鹤骨。安得此相谓，欲慰衰朽质。青春妍和月，朋戏浑甥侄。绕堂复穿林，沸若金鼎溢。门有长者来，造次请先出。客前问所须，含意下吐实。归来学客面，e5败秉爷笏。或谑张飞胡，或笑邓艾吃。豪鹰毛崱屴，猛马气佶傈。截得青筼筜，骑走恣唐突。忽复学参军，按声唤苍鹘。又复纱灯旁，稽首礼夜佛。仰鞭罥蛛网，俯首饮花蜜。欲争蛱蝶轻，未谢柳絮疾。阶前逢阿姊，六甲颇输失。凝走弄香奁，拔脱金屈戌。抱持多反侧，威怒不可律。曲躬牵窗网，衉唾拭琴漆。有时看临书，挺立不动膝。古锦请裁衣，玉轴亦欲乞。请爷书春胜，春胜宜春日。芭蕉斜卷笺，辛夷低过笔。爷昔好读书，恳苦自著述。憔悴欲四十，无肉畏蚤虱。儿慎勿学爷，读书求甲乙。穰苴司马法，张良黄石术。便为帝王师，不假更纤悉。况今西与北，羌戎正狂悖。诛赦两未成，将养如痼疾。儿当速成大，探雏入虎穴。当为万户侯，勿守一经帙。
刘禹锡,台城怀古,清江悠悠王气沉，六朝遗事何处寻。宫墙隐嶙围野泽，鹳鶂夜鸣秋色深。
NA,张祜,上水船，风大急。帆下人，须好立。上水船，船底破。好看客，莫倚柁。
吴清妻,仙诗五首,道启真心觉渐清，天教绝粒应精诚。云外仙歌笙管合，花间风引步虚声。，君隐处当一星。莲花山头饭，黄精仙人掌上经。飞鸟莫到人莫攀，一隐十年不下山。袖中短书谁为达，华山道士卖药还。日落焚香坐醮坛，庭花露湿渐更阑。净水仙童调玉液，春宵羽客化金丹。摄念精思引彩霞，焚香虚室对烟花。道合云霄游紫府，湛然真境瑞皇家。
岑参,虢州西山亭子送范端公（得浓字）,百尺红亭对万峰，平明相送到斋钟。骢马劝君皆卸却，使君家酝旧来浓。
卢纶,酬陈翃郎中冬至携柳郎窦郎归河中旧居见寄,三旬一休沐，清景满林庐。南郭群儒从，东床两客居。烧烟浮雪野，麦陇润冰渠。班白皆持酒，蓬茅尽有书。终期买寒渚，同此利蒲鱼。
王维,送高適弟耽归临淮作（坐上作）,少年客淮泗，落魄居下邳。遨游向燕赵，结客过临淄。山东诸侯国，迎送纷交驰。自尔厌游侠，闭户方垂帷。深明戴家礼，颇学毛公诗。备知经济道，高卧陶唐时。圣主诏天下，贤人不得遗。公吏奉纁组，安车去茅茨。君王苍龙阙，九门十二逵。群公朝谒罢，冠剑下丹墀。野鹤终踉跄，威凤徒参差。或问理人术，但致还山词。天书降北阙，赐帛归东菑。都门谢亲故，行路日逶迟。孤帆万里外，淼漫将何之。江天海陵郡，云日淮南祠。杳冥沧洲上，荡漭无人知。纬萧或卖药，出处安能期。
戴叔伦,送王翁信及第归江东旧隐（作方干诗，送友及第归浙东）,南行无俗侣，秋雁与寒云。野趣自多惬，名香日总闻。吴山中路断，浙水半江分。此地登临惯，含情一送君。
薛涛,海棠溪,春教风景驻仙霞，水面鱼身总带花。人世不思灵卉异，竞将红缬染轻沙。
薛逢,石膏枕,表里通明不假雕，冷于春雪白于瑶。朝来送在凉床上，只怕风吹日炙销。
权德舆,早发杭州泛富春江寄陆三十一公佐,候晓起徒驭，春江多好风。白波连青云，荡漾晨光中。四望浩无际，沉忧将此同。未离奔走途，但恐成悲翁。俯见触饵鳞，仰目凌霄鸿。缨尘日已厚，心累何时空。区区此人世，所向皆樊笼。唯应杯中物，醒醉为穷通。故人悬圃姿，琼树纷青葱。终当此山去，共结兰桂丛。
徐夤,烟,燎野焚林见所从，惹空横水展形容。能滋甘雨随车润，不并行云逐梦踪。晴鸟回笼嘉树薄，春亭娇幕好花浓。有时片片风吹去，海碧山清过几重。
刘长卿,疲兵篇,骄虏乘秋下蓟门，阴山日夕烟尘昏。三军疲马力已尽，百战残兵功未论。阵云泱漭屯塞北，羽书纷纷来不息。孤城望处增断肠，折剑看时可沾臆。元戎日夕且歌舞，不念关山久辛苦。自矜倚剑气凌云，却笑闻笳泪如雨。万里飘飖空此身，十年征战老胡尘。赤心报国无片赏，白首还家有几人。朔风萧萧动枯草，旌旗猎猎榆关道。汉月何曾照客心，胡笳只解催人老。军前仍欲破重围，闺里犹应愁未归。小妇十年啼夜织，行人九月忆寒衣。饮马滹河晚更清，行吹羌笛远归营。只恨汉家多苦战，徒遗金镞满长城。
马周,句,何惜邓林树，不借一枝栖。
张祜,容儿钵头,争走金车叱鞅牛，笑声唯是说千秋。两边角子羊门里，犹学容儿弄钵头。
罗隐,雪,尽道丰年瑞，丰年事若何。长安有贫者，为瑞不宜多。
李白,送杨山人归嵩山,我有万古宅，嵩阳玉女峰。长留一片月，挂在东溪松。尔去掇仙草，菖蒲花紫茸。岁晚或相访，青天骑白龙。
温庭筠,早秋山居,山近觉寒早，草堂霜气晴。树凋窗有日，池满水无声。果落见猿过，叶干闻鹿行。素琴机虑静，空伴夜泉清。
白居易,琴酒,耳根得听琴初畅，心地忘机酒半酣。若使启期兼解醉，应言四乐不言三。
殷尧藩,李舍人席上感遇,微云敛雨天气清，松声出树秋泠泠。窗户长含碧萝色，溪流时带蛟龙腥。一官到手不可避，万事役我徒劳形。飘然曳杖出门去，无数好山江上横。
韩愈,东方半明,东方半明大星没，独有太白配残月。嗟尔残月勿相疑，同光共影须臾期。残月晖晖，太白睒睒。鸡三号，更五点。
姚合,送裴大夫赴亳州,杭人遮道路，垂泣浙江前。谯国迎舟舰，行歌汴水边。周旋君量远，交代我才偏。寒日严旌戟，晴风出管弦。一杯诚淡薄，四坐愿留连。异政承殊泽，应为天下先。
司空图,诗品二十四则·豪放,观花匪禁，吞吐大荒。由道返气，处得以狂。天风浪浪，海山苍苍。真力弥满，万象在旁。前招三辰，后引凤凰。晓策六鳌，濯足扶桑。
卢储,官舍迎内子有庭花开,芍药斩新栽，当庭数朵开。东风与拘束，留待细君来。
钱起,和王员外雪晴早朝,紫微晴雪带恩光，绕仗偏随鸳鹭行。长信月留宁避晓，宜春花满不飞香。独看积素凝清禁，已觉轻寒让太阳。题柱盛名兼绝唱，风流谁继汉田郎。
白居易,予与山南王仆射起、淮南李仆射绅…举之、公垂二相公,故交海内只三人，二坐岩廊一卧云。老爱诗书还似我，荣兼将相不如君。百年胶漆初心在，万里烟霄中路分。阿阁鸾凰野田鹤，何人信道旧同群。
杜审言,大酺（永昌元年）,圣后乘乾日，皇明御历辰。紫宫初启坐，苍璧正临春。雷雨垂膏泽，金钱赠下人。诏酺欢赏遍，交泰睹惟新。
白居易,吴秘监每有美酒独酌独醉但蒙诗报不以饮招…酬兼呈梦得,蓬山仙客下烟霄，对酒唯吟独酌谣。不怕道狂挥玉爵，亦曾乘兴解金貂。君称名士夸能饮，我是愚夫肯见招。赖有伯伦为醉伴，何愁不解傲松乔。
王建,霓裳词十首,弟子部中留一色，听风听水作霓裳。散声未足重来授，直到床前见上皇。中管五弦初半曲，遥教合上隔帘听。一声声向天头落，效得仙人夜唱经。自直梨园得出稀，更番上曲不教归。一时跪拜霓裳彻，立地阶前赐紫衣。旋翻新谱声初足，除却梨园未教人。宣与书家分手写，中官走马赐功臣。伴教霓裳有贵妃，从初直到曲成时。日长耳里闻声熟，拍数分毫错总知。弦索摐摐隔彩云，五更初发一山闻。武皇自送西王母，新换霓裳月色裙。敕赐宫人澡浴回，遥看美女院门开。一山星月霓裳动，好字先从殿里来。传呼法部按霓裳，新得承恩别作行。应是贵妃楼上看，内人舁下彩罗箱。朝元阁上山风起，夜听霓裳玉露寒。宫女月中更替立，黄金梯滑并行难。知向华清年月满，山头山底种长生。去时留下霓裳曲，总是离宫别馆声。
司空图,与都统参谋书有感,惊鸾迸鹭尽归林，弱羽低垂分独沈。带病深山犹草檄，昭陵应识老臣心。
徐铉,回至南康题紫极宫里道士房,王事信靡盬，饮冰安足辞。胡为拥征传，乃至天南陲。天南非我乡，留滞忽逾时。还经羽人家，豁若云雾披。何以宽吾怀，老庄有微词。达士无不可，至人岂偏为。客愁勿复道，为君吟此诗。
胡曾,咏史诗·檀溪,三月襄阳绿草齐，王孙相引到檀溪。的卢何处埋龙骨，流水依前绕大堤。
卢纶,赠别李纷,头白乘驴悬布囊，一回言别泪千行。儿孙满眼无归处，唯到尊前似故乡。
杜荀鹤,浙中逢诗友,到处有同人，多为赋与文。诗中难得友，湖畔喜逢君。冻把城根雪，风开岳面云。苦吟吟不足，争忍话离群。
窦牟,望终南,日爱南山好，时逢夏景残。白云兼似雪，清昼乍生寒。九陌峰如坠，千门翠可团。欲知形胜尽，都在紫宸看。
杜甫,西枝村寻置草堂地，夜宿赞公土室二首,出郭眄细岑，披榛得微路。溪行一流水，曲折方屡渡。赞公汤休徒，好静心迹素。昨枉霞上作，盛论岩中趣。怡然共携手，恣意同远步。扪萝涩先登，陟巘眩反顾。要求阳冈暖，苦陟阴岭沍。惆怅老大藤，沈吟屈蟠树。卜居意未展，杖策回且暮。层巅馀落日，早蔓已多露。天寒鸟已归，月出人更静。土室延白光，松门耿疏影。跻攀倦日短，语乐寄夜永。明燃林中薪，暗汲石底井。大师京国旧，德业天机秉。从来支许游，兴趣江湖迥。数奇谪关塞，道广存箕颍。何知戎马间，复接尘事屏。幽寻岂一路，远色有诸岭。晨光稍曚曨，更越西南顶。
孟郊,赠竟陵卢使君虔别,赤日千里火，火中行子心。孰不苦焦灼，所行为贫侵。山木岂无凉，猛兽蹲清阴。归人忆平坦，别路多岖嶔。赖得竟陵守，时闻建安吟。赠别折楚芳，楚芳摇衣襟。
李贺,公无出门,天迷迷，地密密。熊虺食人魂，雪霜断人骨。嗾犬狺狺相索索，舐掌偏宜佩兰客。帝遣乘轩灾自息，玉星点剑黄金轭。我虽跨马不得还，历阳湖波大如山。毒虬相视振金环，狻猊猰貐吐馋涎。鲍焦一世披草眠，颜回廿九鬓毛斑。颜回非血衰，鲍焦不违天。天畏遭衔啮，所以致之然。分明犹惧公不信，公看呵壁书问天。
李益,杂曲歌辞·古别离,双剑欲别风凄然，雌沉水底雄上天。江回汉转两不见，云交雨合知何年。古来万事皆由命，何用临岐苦涕涟。
NA,符离树穴中石篆,旁有水，上有道，八百年中逢栲栳。
邻道场人,货丹吟,寻仙何必三山上，但使神存九窍清。炼得绵绵元气定，自然不食亦长生。
王適,相和歌辞·铜雀妓,日暮铜雀迥，幽声玉座清。萧森松柏望，委郁绮罗情。君恩不再重，妾舞为谁轻。
钱起,归雁,潇湘何事等闲回，水碧沙明两岸苔。二十五弦弹夜月，不胜清怨却飞来。
颜真卿,七言乐语联句,苦河既济真僧喜，新知满座笑相视。戍客归来见妻子，学生放假偷向市。
韩愈,入关咏马,岁老岂能充上驷，力微当自慎前程。不知何故翻骧首，牵过关门妄一鸣。
NA,洛州语,洛州有前贾后张，可敌京兆三王。
贾岛,送僧游衡岳,心知衡岳路，不怕去人稀。船里犹鸣磬，溪头自曝衣。有家从小别，无寺不言归。料得逢寒住，当禅雪满扉。
苏味道,咏石,济北甄神贶，河西濯锦文。声应天池雨，影触岱宗云。燕归犹可候，羊起自成群。何当握灵髓，高枕绝嚣氛。
皇甫冉,夜集张諲所居（得飘字）,江南成久客，门馆日萧条。惟有图书在，多伤鬓发凋。诸生陪讲诵，稚子给渔樵。虚室寒灯静，空阶落叶飘。沧洲自有趣，谁道隐须招。
于濆,里中女,吾闻池中鱼，不识海水深。吾闻桑下女，不识华堂阴。贫窗苦机杼，富家鸣杵砧。天与双明眸，只教识蒿簪。徒惜越娃貌，亦蕴韩娥音。珠玉不到眼，遂无奢侈心。岂知赵飞燕，满髻钗黄金。
戴叔伦,送耿十三湋复往辽海,仗剑万里去，孤城辽海东。旌旗愁落日，鼓角壮悲风。野迥边尘息，烽消戍垒空。辕门正休暇，投策拜元戎。
陈润,王昭君,两岸杨花风作雪，一池荷叶雨成珠。暮猿啼处三声绝，寒雁归时一叶秋。一双泪滴黄河水，愿得东流入汉宫。
赵嘏,宫乌栖,宫乌栖处玉楼深，微月生檐夜夜心。香辇不回花自落，春来空佩辟寒金。
李益,闻鸡赠主人,胶胶司晨鸣，报尔东方旭。无事恋君轩，今君重凫鹄。
杨巨源,赠从弟茂卿（时欲北游）,吾从骥足杨茂卿，性灵且奇才甚清。海内方微风雅道，邺中更有文章盟。扣寂由来在渊思，搜奇本自通禅智。王维证时符水月，杜甫狂处遗天地。流水东西岐路分，幽州迢递旧来闻。若为向北驱疲马，山似寒空塞似云。
贾岛,送张校书季霞,从京去容州，马在船上多。容州几千里，直傍青天涯。掌记试校书，未称高词华。义往不可屈，出家如入家。城市七月初，热与夏未差。饯君到野地，秋凉满山坡。南境异北候，风起无尘沙。秦吟宿楚泽，海酒落桂花。暂醉即还醒，彼土生桂茶。
许浑,旌儒庙,寒陌阴风万古悲，儒冠相枕死秦时。庙前亦有商山路，不学老翁歌紫芝。
张籍,岸花,可怜岸边树，红蕊发青条。东风吹渡水，冲着木兰桡。
李峤,田,贡禹怀书日，张衡作赋辰。杏花开凤轸，菖叶布龙鳞。瑞麦两岐秀，嘉禾同颖新。宁知帝王力，击壤自安贫。
韩愈,琴曲歌辞·残形操,有兽维狸兮我梦得之，其身孔明兮而头不知。吉凶何为兮觉坐而思，巫咸上天兮识者其谁。
徐彦伯,淮亭吟,贞寂虑兮淮山幽，怜芳若兮揽中洲。崩湍委咽日夜流，孤客危坐心自愁。矧鹤唳兮风晓，复猿鸣兮霜秋。熠耀飞兮蟋蟀吟，倚清瑟兮横凉琴。撷瑶芳兮吊楚水，弄琪树兮歌越岑。山碕礒兮隈曲，水涓涟兮洞汨。金光延起兮骤兴没，青苔竟兮绿蘋歇。绿蘋歇兮凋朱颜，美人寂历兮何时闲，君不见可怜桐柏上，丰茸桂树花满山。
孟郊,哭秘书包大监,哲人卧病日，贱子泣玉年。常恐宝镜破，明月难再圆。文字未改素，声容忽归玄。始知知音稀，千载一绝弦。旧馆有遗琴，清风那复传。
王维,故西河郡杜太守挽歌三首,天上去西征，云中护北平。生擒白马将，连破黑雕城。忽见刍灵苦，徒闻竹使荣。空留左氏传，谁继卜商名。返葬金符守，同归石窌妻。卷衣悲画翟，持翣待鸣鸡。容卫都人惨，山川驷马嘶。犹闻陇上客，相对哭征西。涂刍去国门，秘器出东园。太守留金印，夫人罢锦轩。旌旗转衰木，箫鼓上寒原。坟树应西靡，长思魏阙恩。
沈佺期,入鬼门关,昔传瘴江路，今到鬼门关。土地无人老，流移几客还。自从别京洛，颓鬓与衰颜。夕宿含沙里，晨行冈路间。马危千仞谷，舟险万重湾。问我投何地，西南尽百蛮。
王维,夷门歌,七雄雄雌犹未分，攻城杀将何纷纷。秦兵益围邯郸急，魏王不救平原君。公子为嬴停驷马，执辔愈恭意愈下。亥为屠肆鼓刀人，嬴乃夷门抱关者。非但慷慨献良谋，意气兼将身命酬。向风刎颈送公子，七十老翁何所求。
皮日休,奉和鲁望寄南阳广文次韵,春彩融融释冻塘，日精闲咽坐岩房。琼函静启从猿觑，金液初开与鹤尝。八会旧文多搭写，七真遗语剩思量。不知梦到为何处，红药满山烟月香。
权德舆,奉送韦起居老舅百日假满归嵩阳旧居,威凤翔紫气，孤云出寥天。奇采与幽姿，缥缈皆自然。尝闻陶唐氏，亦有巢由全。以此耸风俗，岂必效羁牵。大君遂群方，左史蹈前贤。振衣去朝市，赐告归林泉。滑和固难久，循性得所便。有名皆畏途，无事乃真筌。旧壑穷杳窕，新潭漾沦涟。岩花落又开，山月缺复圆。轻策逗萝径，幅巾凌翠烟。机闲鱼鸟狎，体和芝朮鲜。四皓本违难，二疏犹待年。况今寰海清，复此鬓发玄。顾惭缨上尘，未绝区中缘。齐竽终自退，心寄嵩峰巅。
王播,题木兰院二首,三十年前此院游，木兰花发院新修。如今再到经行处，树老无花僧白头。上堂已了各西东，惭愧闍黎饭后钟。三十年来尘扑面，如今始得碧纱笼。
陈子昂,岘山怀古,秣马临荒甸，登高览旧都。犹悲堕泪碣，尚想卧龙图。城邑遥分楚，山川半入吴。丘陵徒自出，贤圣几凋枯。野树苍烟断，津楼晚气孤。谁知万里客，怀古正踌蹰。
NA,秦中儿童语,颠当牢守门，蠮螉寇汝无处奔。
吕温,题河州赤岸桥,左南桥上见河州，遗老相依赤岸头。匝塞歌钟受恩者，谁怜被发哭东流。
白居易,紫藤,藤花紫蒙茸，藤叶青扶疏。谁谓好颜色，而为害有馀。下如蛇屈盘，上若绳萦纡。可怜中间树，束缚成枯株。柔蔓不自胜，袅袅挂空虚。岂知缠树木，千夫力不如。先柔后为害，有似谀佞徒。附著君权势，君迷不肯诛。又如妖妇人，绸缪蛊其夫。奇邪坏人室，夫惑不能除。寄言邦与家，所慎在其初。毫末不早辨，滋蔓信难图。愿以藤为戒，铭之于座隅。
杜甫,成都府,翳翳桑榆日，照我征衣裳。我行山川异，忽在天一方。但逢新人民，未卜见故乡。大江东流去，游子去日长。曾城填华屋，季冬树木苍。喧然名都会，吹箫间笙簧。信美无与适，侧身望川梁。鸟雀夜各归，中原杳茫茫。初月出不高，众星尚争光。自古有羁旅，我何苦哀伤。
张说,侍宴隆庆池应制,灵池月满直城隈，黻帐天临御路开。东沼初阳疑吐出，南山晓翠若浮来。鱼龙百戏纷容与，凫鹢双舟较溯洄。愿似金堤青草馥，长承瑶水白云杯。
伊用昌,句,暂游大庾，白鹤飞来谁共语？岭畔人家，曾见寒梅几度花。春来春去，人在落花流水处。花满前蹊，藏尽神仙人不知。
羊滔,游烂柯山,步登春岩里，更上最远山。聊见宇宙阔，遂令身世闲。清辉赏不尽，高驾何时还。石梁耸千尽，高盼出林。亘壑蹑丹虹，排云弄清影。路期访道客，游衍空井井。采薪穷冥搜，深路转清映。安知洞天里，偶坐得棋圣。至今追灵迹，可用陶静性。沙门何处人，携手俱灭迹。深入不动境，乃知真圆寂。有时归罗浮，白日见飞锡。
孟郊,和钱侍郎甘露,玄天何以言，瑞露青松繁。忽见垂书迹，还惊涌澧源。春枝晨袅袅，香味晓翻翻。子礼忽来献，臣心固易敦。清风惜不动，薄雾肯蒙昏。嘉昼色更晶，仁慈久乃存。一方难独占，天下恐争论。侧听飞中使，重荣华德门。从公乐万寿，馀庆及儿孙。
欧阳詹,小苑春望宫池柳色（一作御沟新柳）,东风韶景至，垂柳御沟新。媚作千门秀，连为一道春。柔荑生女指，嫩叶长龙鳞。舞絮回青岸，翻烟拂绿蘋。王孙初命赏，佳客欲伤神。芳意堪相赠，一枝先远人。
武则天,唐明堂乐章·配飨,笙镛间玉宇，文物昭清辉。晬影临芳奠，休光下太微。孝思期有感，明絜庶无违。
苏绾,奉和姚令公驾幸温汤喜雪应制,汉主新丰邑，周王尚父师。云符沛童唱，雪应海神期。林变惊春早，山明讶夕迟。况逢温液霈，恩重御裘诗。
薛逢,杂曲歌辞·何满子,系马宫槐老，持怀店菊黄。故交今不见，流恨满川光。
唐彦谦,怀友,金井凉生梧叶秋，闲看新月上帘钩。冰壶总忆人如玉，目断重云十二楼。
颜真卿,三言拟五杂组二首,五杂组，绣与锦。往复还，兴又寝。不得已，病伏枕。五杂组，甘咸醋。往复还，乌与兔。不得已，韶光度。
戎昱,和李尹种葛,弱质人皆弃，唯君手自栽。藟含霜后竹，香惹腊前梅。拟托凌云势，须凭接引材。清阴如可惜，黄鸟定飞来。
晁采,春日送夫之长安,思君远别妾心愁，踏翠江边送画舟。欲待相看迟此别，只忧红日向西流。
吴仁璧,凤仙花,香红嫩绿正开时，冷蝶饥蜂两不知。此际最宜何处看，朝阳初上碧梧枝。
王绩,过汉故城,大汉昔未定，强秦犹擅场。中原逐鹿罢，高祖郁龙骧。经始谋帝坐，兹焉壮未央。规模穷栋宇，表里浚城隍。群后崇长乐，中朝增建章。钩陈被兰锜，乐府奏芝房。翡翠明珠帐，鸳鸯白玉堂。清晨宝鼎食，闲夜郁金香。天马来东道，佳人倾北方。何其赫隆盛，自谓保灵长。历数有时尽，哀平嗟不昌。冰坚成巨猾，火德遂颓纲。奥位匪虚校，贪天竟速亡。魂神吁社稷，豺虎斗岩廊。金狄移灞岸，铜盘向洛阳。君王无处所，年代几荒凉。宫阙谁家域，蓁芜罥我裳。井田唯有草，海水变为桑。在昔高门内，于今岐路傍。馀基不可识，古墓列成行。狐兔惊魍魉，鸱鸮吓獝狂。空城寒日晚，平野暮云黄。烈烈焚青棘，萧萧吹白杨。千秋并万岁，空使咏歌伤。
元稹,和严给事闻唐昌观玉蕊花下有游仙,弄玉潜过玉树时，不教青鸟出花枝。的应未有诸人觉，只是严郎不得知。
翁绶,陇头吟,陇水潺湲陇树黄，征人陇上尽思乡。马嘶斜日朔风急，雁过寒云边思长。残月出林明剑戟，平沙隔水见牛羊。横行俱是封侯者，谁斩楼兰献未央。
温庭筠,走马楼三更曲,春姿暖气昏神沼，李树拳枝紫芽小。玉皇夜入未央宫，长火千条照栖鸟。马过平桥通画堂，虎幡龙戟风飘扬。帘间清唱报寒点，丙舍无人遗烬香。
郑谷,题嵩高隐者居,岂易访仙踪，云萝千万重。他年来卜隐，此景愿相容。乱水林中路，深山雪里钟。见君琴酒乐，回首兴何慵。
乾康,句,镜湖中有月，处士后无人。荻笋抽高节，鲈鱼跃老鳞。
刘禹锡,乐天见示伤微之敦诗晦叔三君子皆有深分因成是诗以寄,吟君叹逝双绝句，使我伤怀奏短歌。世上空惊故人少，集中惟觉祭文多。芳林新叶催陈叶，流水前波让后波。万古到今同此恨，闻琴泪尽欲如何。
白居易,春词,低花树映小妆楼，春入眉心两点愁。斜倚栏干背鹦鹉，思量何事不回头。
朱湾,九日登青山,昔人惆怅处，系马又登临。旧地烟霞在，多时草木深。水将空合色，云与我无心。想见龙山会，良辰亦似今。
贯休,寄翰林陆学士,颜冉商参甲，鸾凰密勿才。帘垂仙鸟下，吟次圣人来。宝辇千官捧，宫花九色开。何时重一见，为我话蓬莱。
皮日休,惠山听松庵,千叶莲花旧有香，半山金刹照方塘。殿前日暮高风起，松子声声打石床。
李中,庐山栖隐洞谭先生院留题,坛畔归云冷湿襟，拂苔移石坐花阴。偶然醒得庄周梦，始觉玄门兴味深。
孟郊,别妻家,芙蓉湿晓露，秋别南浦中。鸳鸯卷新赠，遥恋东床空。碧水不息浪，清溪易生风。参差坐成阻，飘飖去无穷。孤云目虽断，明月心相通。私情讵销铄，积芳在春丛。
许坚1,上舍人徐铉,几宵烟月锁楼台，欲寄侯门荐下才。满面尘埃人不识，谩随流水出山来。
韦应物,闲居赠友,补吏多下迁，罢归聊自度。园庐既芜没，烟景空澹泊。闲居养痾瘵，守素甘葵藿。颜鬓日衰耗，冠带亦寥落。青苔已生路，绿筠始分箨。夕气下遥阴，微风动疏薄。草玄良见诮，杜门无请托。非君好事者，谁来顾寂寞。
贾岛,题岸上人郡内闲居,静向方寸求，不居山嶂幽。池开菡萏香，门闭莓苔秋。金玉重四句，秕糠轻九流。炉烟上乔木，钟磬下危楼。手种一株松，贞心与师俦。
钱起,送褚十一澡擢第归吴觐省,林表吴山色，诗人思不忘。向家流水便，怀橘彩衣香。满酌留归骑，前程未夕阳。怆兹江海去，谁惜杜蘅芳。
皎然,兵后早春登故鄣南楼望昆山寺白鹤观示清道人并沈道士,新阳故楼上，眇眇伤遐眷。违世情易忘，羁时得无倦。春归华柳发，世故陵谷变。扰扰陌上心，悠悠梦中见。苍林有灵境，杳映遥可羡。春日倚东峰，华泉落西甸。钟声在空碧，幡影摇葱蒨。缅想山中人，神期如会面。别离芳月积，岐路浮云偏。正入空门，仙君依苦县。隳形舍簪绂，烹玉思精炼。事外宜我心，人间岂予恋。身遗世自薄，道胜名必贱。耳目何所娱，白云与黄卷。
李秘,禁中送任山人,子去非长往，君恩取大还。补天留彩石，缩地入青山。献寿千春外，来朝数月间。莫抛残药物，窃取驻童颜。
李群玉,九日越台,旭日高山上，秋天大海隅。黄花罗粔籹，绛实簇茱萸。病久欢情薄，乡遥客思孤。无心同落帽，天际望归途。
崔元翰,奉和登玄武楼观射即事书怀赐孟涉应制,宁岁常有备，殊方靡不宾。禁营列武卫，帝座彰威神。讲事一临幸，加恩遍抚巡。城高凤楼耸，场迥兽侯新。饮羽连百中，控弦逾六钧。拣材尽爪士，受任皆信臣。光赏文藻丽，便繁心膂亲。复如观太清，昭烂垂芳辰。
崔橹,题山驿新桐花,雨馀烟腻暖香浮，影暗斜阳古驿楼。丹凤总巢阿阁去，紫花空映楚云愁。堪怜翠盖奇于画，更惜芳庭冷似秋。长日老春看落尽，野禽闲哢碧悠悠。
张泌,女冠子,露花烟草，寂寞五云三岛。正春深，貌减潜销玉，香残尚惹襟。竹疏虚槛静，松密醮坛阴。何事刘郎去，信沉沉。
白居易,足疾,足疾无加亦不瘳，绵春历夏复经秋。开颜且酌尊中酒，代步多乘池上舟。幸有眼前衣食在，兼无身后子孙忧。应须学取陶彭泽，但委心形任去留。
高骈,寄题罗浮别业,不将真性染埃尘，为有烟霞伴此身。带日长江好归信，博罗山下碧桃春。
韦庄,河清县河亭,由来多感莫凭高，竟日衷肠似有刀。人事任成陵与谷，大河东去自滔滔。
令狐楚,秋怀寄钱侍郎,晚岁俱为郡，新秋各异乡。燕鸿一声叫，郢树尽青苍。山露侵衣润，江风卷簟凉。相思如汉水，日夜向浔阳。
李频,送太学吴康仁及第南归,因为太学选，志业彻春闱。首领诸生出，先登上第归。一荣犹未已，具庆且应稀。纵马行青草，临岐脱白衣。家遥楚国寄，帆对汉山飞。知己盈华省，看君再发机。
卢仝,萧宅二三子赠答诗二十首·客谢竹,扬州驳杂地，不辨龙蜥蜴。客身正干枯，行处无膏泽。太山道不远，相庇实无力。君若随我行，必有煎茶厄。
陈子昂,与东方左史虬修竹篇,龙种生南岳，孤翠郁亭亭。峰岭上崇崒，烟雨下微冥。夜闻鼯鼠叫，昼聒泉壑声。春风正淡荡，白露已清泠。哀响激金奏，密色滋玉英。岁寒霜雪苦，含彩独青青。岂不厌凝冽，羞比春木荣。春木有荣歇，此节无凋零。始愿与金石，终古保坚贞。不意伶伦子，吹之学凤鸣。遂偶云和瑟，张乐奏天庭。妙曲方千变，箫韶亦九成。信蒙雕斫美，常愿事仙灵。驱驰翠虬驾，伊郁紫鸾笙。结交嬴台女，吟弄升天行。携手登白日，远游戏赤城。低昂玄鹤舞，断续彩云生。永随众仙逝，三山游玉京。
孟郊,伤旧游,去春会处今春归，花数不减人数稀。朝笑片时暮成泣，东风一向还西辉。
罗隐,期徐道者不至,辽鹤虚空语，冥鸿未易亲。偶然来即是，必拟见无因。霜霰穷冬令，杯盘旅舍贫。只应蓟子训，醉后懒分身。
王维,送李太守赴上洛,商山包楚邓，积翠蔼沉沉。驿路飞泉洒，关门落照深。野花开古戍，行客响空林。板屋春多雨，山城昼欲阴。丹泉通虢略，白羽抵荆岑。若见西山爽，应知黄绮心。
刘禹锡,送工部张侍郎入蕃吊祭（时张兼修史）,月窟宾诸夏，云官降九天。饰终邻好重，锡命礼容全。水咽犹登陇，沙鸣稍极边。路因乘驿近，志为饮冰坚。毳帐差池见，乌旗摇曳前。归来赐金石，荣耀自编年。
李贺,咏怀二首,长卿怀茂陵，绿草垂石井。弹琴看文君，春风吹鬓影。梁王与武帝，弃之如断梗。惟留一简书，金泥泰山顶。日夕著书罢，惊霜落素丝。镜中聊自笑，讵是南山期。头上无幅巾，苦檗已染衣。不见清溪鱼，饮水得自宜。
吴融,闻歌,贯珠一夜奏累累，尽是荀家旧教词。落尽梁尘肠不断，九原谁报小怜知。
吕温,衡州登楼望南馆临水花，呈房戴段李诸公,夭桃临方塘，暮色堪秋思。托根岂求润，照影非自媚。罥挂青柳丝，零落绿钱地。佳期竟何许，时有幽禽至。
罗隐,寄前宣州窦常侍,往年西谒谢玄晖，樽酒留欢醉始归。曲槛柳浓莺未老，小园花暖蝶初飞。喷香瑞兽金三尺，舞雪佳人玉一围。今日乱罹寻不得，满蓑风雨钓鱼矶。
施肩吾,惜花词,千树繁红绕碧泉，正宜尊酒对芳年。明朝欲饮还来此，只怕春风却在前。
李白,独不见,白马谁家子，黄龙边塞儿。天山三丈雪，岂是远行时。春蕙忽秋草，莎鸡鸣西池。风摧寒棕响，月入霜闺悲。忆与君别年，种桃齐蛾眉。桃今百馀尺，花落成枯枝。终然独不见，流泪空自知。
窦群,北地（一作容州）,何事到容州，临池照白头。兴随年已往，愁与水长流。黾勉思逋客，辛勤悔饭牛。诗人亦何意，树草欲忘忧。
李频,富春赠孙璐,天柱与天目，曾栖绝顶房。青云求禄晚，白日坐家长。井气通潮信，窗风引海凉。平生诗称在，老达亦何妨。
胡曾,咏史诗·东山,五马南浮一化龙，谢安入相此山空。不知携妓重来日，几树莺啼谷口风。
张蠙,费征君旧居,浮世抛身外，栖踪入九华。遗篇补乐府，旧籍隶仙家。池静龟升树，庭荒鹤隐花。古来天子命，还少到烟霞。
NA,郊庙歌辞·德明兴圣庙乐章·兴圣酌献,閟宫静谧，合乐周张。泰奠始献，百末重觞。震澹存诚，庶几迪尝。遥源之祚，天汉灵长。
陆龟蒙,新夏东郊闲泛有怀袭美,迟于春日好于秋，野客相携上钓舟。经略彴时冠暂亚，佩笭箵后带频搊。蒹葭鹭起波摇笠，村落蚕眠树挂钩。料得祇君能爱此，不争烟水似封侯。
高骈,赴安南却寄台司,曾驱万马上天山，风去云回顷刻间。今日海门南面事，莫教还似凤林关。
李绅,赠毛仙翁,忆昔我祖神仙主，玄元皇帝周柱史。曾师轩黄友尧汤，混迹和光佐周武。周之天子无仙气，成武康昭都瞥尔。穆王粗识神仙事，八极轮蹄方逞志。鹤发韬真世不知，日月星辰几回死。金鼎作丹丹化碧，三万六千神入宅。仙兄受术几千年，已是当时驾鸿客。海光悠容天路长，春风玉女开宫院。紫笔亲教书姓名，玉皇诏刻青金简。桂窗一别三千春，秦妃镜里娥眉新。忽控香虬天上去，海隅劫石霄花尘。一从仙驾辞中土，顽日昏风老无主。九州争夺无时休，八骏垂头避豺虎。我亦玄元千世孙，眼穿望断苍烟根。花麟白凤竟冥寞，飞春走月劳神昏。百年命促奔马疾，愁肠盘结心摧崒。今朝稽首拜仙兄，愿赠丹砂化秋骨。
刘长卿,登思禅寺上方题修竹茂松,上方幽且暮，台殿隐蒙笼。远磬秋山里，清猿古木中。众溪连竹路，诸岭共松风。傥许栖林下，甘成白首翁。
李贺,相和歌辞·塘上行,藕花凉露湿，花缺藕根涩。飞下雌鸳鸯，塘水声溢溢。
李白,赠郭季鹰,河东郭有道，于世若浮云。盛德无我位，清光独映君。耻将鸡并食，长与凤为群。一击九千仞，相期凌紫氛。
白居易,问鹤,乌鸢争食雀争窠，独立池边风雪多。尽日蹋冰翘一足，不鸣不动意如何。
刘沧,邺都怀古,昔时霸业何萧索，古木唯多鸟雀声。芳草自生宫殿处，牧童谁识帝王城。残春杨柳长川迥，落日蒹葭远水平。一望青山便惆怅，西陵无主月空明。
韩偓,寒食夜有寄,风流大抵是伥伥，此际相思必断肠。云薄月昏寒食夜，隔帘微雨杏花香。
元稹,和李校书新题乐府十二首·上阳白发人,天宝年中花鸟使，撩花狎鸟含春思。满怀墨诏求嫔御，走上高楼半酣醉。醉酣直入卿士家，闺闱不得偷回避，良人顾妾心死别，小女呼爷血垂泪。十中有一得更衣，永配深宫作宫婢。御马南奔胡马蹙，宫女三千合宫弃。宫门一闭不复开，上阳花草青苔地。月夜闲闻洛水声，秋池暗度风荷气。日日长看提众门，终身不见门前事。近年又送数人来，自言兴庆南宫至。我悲此曲将彻骨，更想深冤复酸鼻。此辈贱嫔何足言，帝子天孙古称贵。诸王在閤四十年，七宅六宫门户閟。隋炀枝条袭封邑，肃宗血胤无官位。王无妃媵主无婿，阳亢阴淫结灾累。何如决雍顺众流，女遣从夫男作吏。
费冠卿,挂树藤,本为独立难，寄彼高树枝。蔓衍数条远，溟濛千朵垂。向日助成阴，当风藉持危。谁言柔可屈，坐见蟠蛟螭。
张说,送尹补阙元凯琴歌,凤哉凤哉，啄琅玕，饮瑶池，栖昆仑之山哉。中国有圣人，感和气，飞来飞来。自歌自舞，先王册府，麒麟之台，羁雌众雏故山曲。其鸣喈喈，其鸣喈喈，欲往衔之欻去来，去别鸾凤心徘徊。明年阿阁梧桐花叶开，群飞凤归来，群飞凤归来。
李隆基,鶺鴒颂,伊我轩宫，奇树青葱，蔼周庐兮。冒霜停雪，以茂以悦，恣卷舒兮。连枝同荣，吐绿含英，曜春初兮。蓐收御节，寒露微结，气清虚兮。桂宫兰殿，唯所息宴，栖雍渠兮。行摇飞鸣，急难有情，情有馀兮。顾惟德凉，夙夜兢惶，惭化疏兮。上之所教，下之所效，实在予兮。天伦之性，鲁卫分政，亲贤居兮。爰游爰处，爰笑爰语，巡庭除兮。观此翔禽，以悦我心，良史书兮。
李嘉祐,和都官苗员外秋夜省直对雨简诸知己,多雨南宫夜，仙郎寓直时。漏长丹凤阙，秋冷白云司。萤影侵阶乱，鸿声出苑迟。萧条人吏散，小谢有新诗。
令狐挺,题鄜州相思铺（一作令狐楚诗）,谁把相思号此河，塞垣车马往来多。只应自古征人泪，洒向空川作逝波。
吴筠,高士咏·鲁仲连,仲连秉奇节，释难含道情。一言却秦围，片札降聊城。辞金义何远，让禄心益清。处世功已立，拂衣蹈沧溟。
方干,元日,晨鸡两遍报更阑，刁斗无声晓漏干。暖日映山调正气，东风入树舞残寒。轩车欲识人间感，献岁须来帝里看。才酌屠苏定年齿，坐中惟笑鬓毛斑。
陈子昂,题田洗马游岩桔槔,望苑长为客，商山遂不归。谁怜北陵井，未息汉阴机。
王勃,春庄,山中兰叶径，城外李桃园。岂知人事静，不觉鸟声喧。
水神,霅溪夜宴诗（鸱夷君歌）,雪集大野兮血波汹汹，玄黄交战兮吴无全陇。既霸业之将坠，宜嘉谟之不从。国步颠蹶兮吾道遘凶，处鸱夷之大困，入渊泉之九重。上帝愍余之非辜兮，俾大江鼓怒其冤踪。所以鞭浪山而疾驱波岳，亦粗足展余拂郁之心胸。当灵境之良宴兮，谬尊俎之相容，击箫鼓兮撞歌钟。吴讴越舞兮欢未极，遽军城晓鼓之冬冬。愿保上善之柔德，何行乐之地兮难相逢。
刘驾,古出塞,胡风不开花，四气多作雪。北人尚冻死，况我本南越。古来犬羊地，巡狩无遗辙。九土耕不尽，武皇犹征伐。中天有高阁，图画何时歇。坐恐塞上山，低于沙中骨。
刘得仁,夏日感怀寄所知,了了见岐路，欲行难负心。趋时不圆转，自古易湮沉。日正林方合，蜩鸣夏已深。中郎今远在，谁识爨桐音。
翁承赞,奉使封闽王归京洛,泥缄紫诰御恩光，信马嘶风出洛阳。此去愿言归梓里，预凭魂梦展维桑。客程回首瞻文陛，驿路乘轺忆故乡。指日还家堪自重，恩荣昼锦贺封王。
李贺,昆仑使者,昆仑使者无消息，茂陵烟树生愁色。金盘玉露自淋漓，元气茫茫收不得。麒麟背上石文裂，虬龙鳞下红枝折。何处偏伤万国心，中天夜久高明月。
上官仪,奉和山夜临秋,殿帐清炎气，辇道含秋阴。凄风移汉筑，流水入虞琴。云飞送断雁，月上净疏林。滴沥露枝响，空濛烟壑深。
韦应物,雪中闻李儋过门不访，聊以寄赠,度门能不访，冒雪屡西东。已想人如玉，遥怜马似骢。乍迷金谷路，稍变上阳宫。还比相思意，纷纷正满空。
王建,题法云禅院僧,不剃头多日，禅来白发长。合村迎住寺，同学乞修房。觉少持经力，忧无养病粮。上山犹得在，自解衲衣裳。
刘望,九嶷山（山在萍乡，上有九嶷仙观）,鼎湖冠剑有遗踪，晋汉真人羽化同。九转药成丹灶冷，五车云去玉堂空。仙家日月蓬壶里，尘世烟花梦寐中。徒有旧山流水畔，老松枝叶苦吟风。
朱放,乱后经淮阴岸,荒村古岸谁家在，野水浮云处处愁。唯有河边衰柳树，蝉声相送到扬州。
郑谷,松,下视垂杨拂路尘，双峰石上覆苔文。浓霜满径无红叶，晚日高枝有白云。春砌花飘僧旋扫，寒溪子落鹤先闻。那堪寂寞悲风起，千树深藏李白坟。
魏承班,谒金门,烟水阔，人值清明时节，雨细花零莺语切，愁肠千万结。雁去音徽断绝，有恨欲凭谁说？无事伤心犹不彻，春时容易别。春欲半，堆砌落花千片。早是潘郎长不见，忍听双语燕。飞絮晴空飏远，风送谁家弦管？愁倚画屏凡事懒，泪沾金缕线。长思忆，思忆佳辰轻掷。霜月透帘澄夜色，小屏山凝碧。恨恨君何太极，记得娇娆无力。独坐思量愁似织，断肠烟水隔，
长孙佐辅,古宫怨,窗前好树名玫瑰，去年花落今年开。无情春色尚识返，君心忽断何时来。忆昔妆成候仙仗，宫琐玲珑日新上。拊心却笑西子嚬，掩鼻谁忧郑姬谤。草染文章衣下履，花黏甲乙床前帐。三千玉貌休自夸，十二金钗独相向。盛衰倾夺欲何如，娇爱翻悲逐佞谀。重远岂能惭沼鹄，弃前方见泣船鱼。看笼不记熏龙脑，咏扇空曾秃鼠须。始喜类萝新托柏，终伤如荠却甘荼。院深独开还独闭，鹦鹉惊飞苔覆地。满箱旧赐前日衣，渍枕新垂夜来泪。痕多开镜照还悲，绿髻青蛾尚未衰。莫道新缣长绝比，犹逢故剑会相追。
白居易,闲居,肺病不饮酒，眼昏不读书。端然无所作，身意闲有馀。鸡栖篱落晚，雪映林木疏。幽独已云极，何必山中居。
韦应物,虞获子鹿,虞获子鹿，畜之城陬。园有美草，池有清流。但见蹶蹶，亦闻呦呦。谁知其思，岩谷云游。
董思恭,咏日,沧海十枝晖，悬圃重轮庆。蕣华发晨楹，菱彩翻朝镜。忽遇惊风飘，自有浮云映。更也人皆仰，无待挥戈正。
温庭筠,莲浦谣,鸣桡轧轧溪溶溶，废绿平烟吴苑东。水清莲媚两相向，镜里见愁愁更红。白马金鞭大堤上，西江日夕多风浪。荷心有露似骊珠，不是真圆亦摇荡。
姚合,和李舍人秋日卧疾言怀,闲卧襟情远，西风菊渐芳。虚窗通晓景，珍簟卷秋光。果坠青莎径，尘离绿藓墙。药奁开静室，书阁出丛篁。对酒吟难尽，思山梦稍长。王言生彩笔，朝服惹炉香。松影幽连砌，虫声冷到床。诗成谁敢和，清思若怀霜。
姚合,送费骧,兄寒弟亦饥，力学少闲时。何路免为客，无门卖得诗。几人携酒送，独我入山迟。少小同居止，今朝始别离。
邵谒,妓女,天若许人登，青山高不止。地若许人穷，黄泉深无水。量诸造化情，物成皆有以。如何上青冥，视之平若砥。日下骋琅玕，空中无罗绮。但见势腾凌，将为长如此。炫耀一时间，逡巡九泉里。一种为埃尘，不学堕楼死。
李白,代寄情，楚词体,君不来兮，徒蓄怨积思而孤吟。云阳一去已远，隔巫山绿水之沉沉。留馀香兮染绣被，夜欲寝兮愁人心。朝驰余马于青楼，怳若空而夷犹。浮云深兮不得语，却惆怅而怀忧。使青鸟兮衔书，恨独宿兮伤离居。何无情而雨绝，梦虽往而交疏。横流涕而长嗟，折芳洲之瑶华。送飞鸟以极目，怨夕阳之西斜。愿为连根同死之秋草，不作飞空之落花。
褚琇,奉和圣制送张说上集贤学士赐宴（赋得风字）,讲习延东观，趋陪盛北宫。惟师恢帝则，敷教叶天工。宣室恩尝异，金华礼更崇。洞门清永日，华绶接微风。萐降尧厨翠，榴开舜酒红。文思光万宇，高议待升中。
刘长卿,送裴四判官赴河西军试,吏道岂易惬，如君谁与俦。逢时将骋骥，临事无全牛。鲍叔幸相知，田苏颇同游。英资挺孤秀，清论含古流。出塞佐持简，辞家拥鸣驺。宪台贵公举，幕府资良筹。武士伫明试，皇华难久留。阳关望天尽，洮水令人愁。万里看一鸟，旷然烟霞收。晚花对古戍，春雪含边州。道路难暂隔，音尘那可求。他时相望处，明月西南楼。
白居易,折剑头,拾得折剑头，不知折之由。一握青蛇尾，数寸碧峰头。疑是斩鲸鲵，不然刺蛟虬。缺落泥土中，委弃无人收。我有鄙介性，好刚不好柔。勿轻直折剑，犹胜曲全钩。
皇甫松,抛球乐,红拨一声飘，轻球坠越绡。带翻金孔雀，香满绣蜂腰。少少抛分数，花枝正索饶。金蹙花球小，真珠绣带垂。几回冲蜡烛，千度入春怀。上客终须醉，觥杯自乱排。
王涯,游春词二首,曲江绿柳变烟条，寒谷冰随暖气销。才见春光生绮陌，已闻清乐动云韶。经过柳陌与桃蹊，寻逐春光著处迷。鸟度时时冲絮起，花繁衮衮压枝低。
韩偓,效崔国辅体四首,澹月照中庭，海棠花自落。独立俯闲阶，风动秋千索。雨后碧苔院，霜来红叶楼。闲阶上斜日，鹦鹉伴人愁。酒力滋睡眸，卤莽闻街鼓。欲明天更寒，东风打窗雨。罗幕生春寒，绣窗愁未眠。南湖一夜雨，应湿采莲船。
李白,赠饶阳张司户燧,朝饮苍梧泉，夕栖碧海烟。宁知鸾凤意，远托椅桐前。慕蔺岂曩古，攀嵇是当年。愧非黄石老，安识子房贤。功业嗟落日，容华弃徂川。一语已道意，三山期著鞭。蹉跎人间世，寥落壶中天。独见游物祖，探元穷化先。何当共携手，相与排冥筌。
邵谒,送从弟长安下第南归觐亲,白日不得照，戴天如戴盆。青云未见路，丹车劳出门。采薇秦山镇，养亲湘水源。心中岂不切，其如行路难。为文清益峻，为心直且安。芝兰未入用，馨香志独存。他门种桃李，犹能荫子孙。我家有棠阴，枝叶竟不繁。心醉岂因酒，愁多徒见萱。征徒忽告归，执袂殷勤论。在鸟终为凤，为鱼须化鲲。富贵岂长守，贫贱宁有根。丈夫志不大，何以佐乾坤。昼短疾于箭，早来献天言。莫恋苍梧畔，野烟横破村。
王昌龄,乌栖曲,白马逐朱车，黄昏入狭邪。柳树乌争宿，争枝未得飞上屋。东房少妇婿从军，每听乌啼知夜分。
温庭筠,李羽处士故里,柳不成丝草带烟，海槎东去鹤归天。愁肠断处春何限，病眼开时月正圆。花若有情还怅望，水应无事莫潺湲。终知此恨销难尽，辜负南华第一篇。
王维,青龙寺昙璧上人兄院集,高处敞招提，虚空讵有倪。坐看南陌骑，下听秦城鸡。眇眇孤烟起，芊芊远树齐。青山万井外，落日五陵西。眼界今无染，心空安可迷。
贯休,怀武夷山禅师,万叠仙山里，无缘见有缘。红心蕉绕屋，白额虎同禅。古木苔封菌，深崖乳杂泉。终期还此去，世事只如然。
张籍,送安法师,出郭见落日，别君临古津。远程无野寺，宿处问何人。原色不分路，锡声遥隔尘。山阴到家节，犹及蕙兰春。
沈佺期,梅花落（一作宋之问诗）,铁骑几时回，金闺怨早梅。雪寒花已落，风暖叶应开。夕逐新春管，香迎小岁杯。盛时何足贵，书里报轮台。
杜光庭,山居三首（一作郑遨诗）,闷见有人寻，移庵更入深。落花流涧水，明月照松林。醉劝头陀酒，闲教孺子吟。身同云外鹤，断得世尘侵。冥心栖太室，散发浸流泉。采柏时逢麝，看云忽见仙。夏狂冲雨戏，春醉戴花眠。绝顶登云望，东都一点烟。不求朝野知，卧见岁华移。采药归侵夜，听松饭过时。荷竿寻水钓，背局上岩棋。祭庙人来说，中原正乱离。
王贞白,游仙,我家三岛上，洞户眺波涛。醉背云屏卧，谁知海日高。露香红玉树，风绽碧蟠桃。悔与仙子别，思归梦钓鳌。
崔湜,喜入长安,云日能催晓，风光不惜年。赖逢征客尽，归在落花前。
李中,红花,红花颜色掩千花，任是猩猩血未加。染出轻罗莫相贵，古人崇俭诫奢华。
辨才,设缸面酒款萧翼，探得来字,初酝一缸开，新知万里来。披云同落寞，步月共裴回。夜久孤琴思，风长旅雁哀。非君有秘术，谁照不然灰。
元稹,通州丁溪馆夜别李景信三首,月濛濛兮山掩掩，束束别魂眉敛敛。蠡盏覆时天欲明，碧幌青灯风滟滟。泪消语尽还暂眠，唯梦千山万山险。水环环兮山簇簇，啼鸟声声妇人哭。离床别脸睡还开，灯灺暗飘珠蔌蔌。山深虎横馆无门，夜集巴儿扣空木。雨潇潇兮鹃咽咽，倾冠倒枕灯临灭。倦僮呼唤应复眠，啼鸡拍翅三声绝。握手相看其奈何，奈何其奈天明别。
钱起,重赠赵给事,久飞鸳掖出时髦，耻负平生稽古劳。玉树满庭家转贵，云衢独步位初高。能迂驺驭寻蜗舍，不惜瑶华报木桃。应念潜郎守贫病，常悲休沐对蓬蒿。
许棠,句,晓嶂猿开户，寒湫鹿舐冰。当空吟待月，到晚坐看山。一年三领郡，领郡管仙山。
刘宪,奉和人日清晖阁宴群臣遇雪应制,舆辇乘人日，登临上凤京。风寻歌曲飏，雪向舞行萦。千官随兴合，万福与时并。承恩长若此，微贱幸升平。
岑参,醴泉东谿送程皓、元镜微入蜀（得寒字）,蜀郡路漫漫，梁州过七盘。二人来信宿，一县醉衣冠。谿逼春衫冷，林交宴席寒。西南如喷酒，遥向雨中看。
柳宗元,诏追赴都回寄零陵亲故,每忆纤鳞游尺泽，翻愁弱羽上丹霄。岸傍古堠应无数，次第行看别路遥。
刘禹锡,登清晖楼,浔阳江色潮添满，彭蠡秋声雁送来。南望庐山千万仞，共夸新出栋梁材。
林宽,和周繇校书先辈省中寓直,古木重门掩，幽深只欠溪。此中真吏隐，何必更岩栖。名姓镌幢记，经书逐库题。字随飞蠹缺，阶与落星齐。伴直僧谈静，侵霜蛩韵低。粘尘贺草没，剥粉薛禽迷。衰藓墙千堵，微阳菊半畦。鼓残鸦去北，漏在月沉西。每忆终南雪，几登云阁梯。时因搜句次，那惜一招携。
李世民,三层阁上置音声,绮筵移暮景，紫阁引宵烟。隔栋歌尘合，分阶舞影连。声流三处管，响乱一重弦。不似秦楼上，吹箫空学仙。
朱庆馀,送韦繇校书赴浙东幕,丞相辟书新，秋关独去人。官离芸阁早，名占甲科频。水驿迎船火，山城候骑尘。湖边寄家久，到日喜荣亲。
严维,发桐户寄刘员外,处处云山无尽时，桐庐南望转参差。舟人莫道新安近，欲上潺湲行自迟。
皮日休,寄润卿博士,高眠可为要玄纁，鹊尾金炉一世焚。尘外乡人为许掾，山中地主是茅君。将收芝菌唯防雪，欲晒图书不奈云。若使华阳终卧去，汉家封禅用谁文。
杜甫,诣徐卿觅果栽,草堂少花今欲栽，不问绿李与黄梅。石笋街中却归去，果园坊里为求来。
秦韬玉,潇湘》。见《诗话总龟,女娲罗裙长百尺，搭在湘江作山色。
刘长卿,送子婿崔真甫、李穆往扬州四首,渡口发梅花，山中动泉脉。芜城春草生，君作扬州客。半逻莺满树，新年人独远。落花逐流水，共到茱萸湾。雁还空渚在，人去落潮翻。临水独挥手，残阳归掩门。狎鸟携稚子，钓鱼终老身。殷勤嘱归客，莫话桃源人。
罗隐,江边有寄,江边旧业半雕残，每轸归心即万端。狂折野梅山店暖，醉吹村笛酒楼寒。只言圣代谋身易，争奈贫儒得路难。同病同忧更何事，为君提笔画渔竿。
方干,夏日登灵隐寺后峰,绝顶无烦暑，登临三伏中。深萝难透日，乔木更含风。山叠云霞际，川倾世界东。那知兹夕兴，不与古人同。
高適,铜雀妓,日暮铜雀迥，秋深玉座清。萧森松柏望，委郁绮罗情。君恩不再得，妾舞为谁轻。
于邵,释奠武成王乐章·迎俎酌献,五齐絜，九牢硕。梡橛循，罍斝涤。进具物，扬鸿勣。和奏发，高灵寂。虔告终，繁祉锡。昭秩祀，永无易。
郭震,王昭君三首,自嫁单于国，长衔汉掖悲。容颜日憔悴，有甚画图时。厌践冰霜域，嗟为边塞人。思从漠南猎，一见汉家尘。闻有南河信，传言杀画师。始知君念重，更肯惜蛾眉。
白居易,杜陵叟－伤农夫之困也,杜陵叟，杜陵居，岁种薄田一顷馀。三月无雨旱风起，麦苗不秀多黄死。九月降霜秋早寒，禾穗未熟皆青干。长吏明知不申破，急敛暴征求考课。典桑卖地纳官租，明年衣食将何如。剥我身上帛，夺我口中粟。虐人害物即豺狼，何必钩爪锯牙食人肉。不知何人奏皇帝，帝心恻隐知人弊。白麻纸上书德音，京畿尽放今年税。昨日里胥方到门，手持尺牒榜乡村。十家租税九家毕，虚受吾君蠲免恩。
李义府,和边城秋气早,金微凝素节，玉律应清葭。边马秋声急，征鸿晓阵斜。关树凋凉叶，塞草落寒花。雾暗长川景，云昏大漠沙。溪深路难越，川平望超忽。极望断烟飘，遥落惊蓬没。霜结龙城吹，水照龟林月。日色夏犹冷，霜华春未歇。睿作高紫宸，分明映玄阙。
薛能,送胡澳下第归蒲津,无媒甘下飞，君子尚麻衣。岁月终荣在，家园近且归。山光临舜庙，河气隔王畿。甚积汤原思，青青宿麦肥。
钱起,送马明府赴江陵,陶令南行心自永，江天极目澄秋景。万室遥方犬不鸣，双凫下处人皆静。清风高兴得湖山，门柳萧条双翟闲。黄花满把应相忆，落日登楼北望还。
皮日休,蚊子,隐隐聚若雷，噆肤不知足。皇天若不平，微物教食肉。贫士无绛纱，忍苦卧茅屋。何事觅膏腴，腹无太仓粟。
王昌龄,小敷谷龙潭祠作,崖谷喷疾流，地中有雷集。百泉势相荡，巨石皆却立。跳波沸峥嵘，深处不可挹。昏为蛟龙怒，清见云雨入。灵怪崇偏祠，废兴自兹邑。沉淫顷多昧，檐宇遂不葺。吾闻被明典，盛德惟世及。生人载山川，血食报原隰。岂伊骇微险，将以循甿揖。飞振吕梁，忠信亦我习。波流浸已广，悔吝在所汲。溪水有清源，褰裳靡沾湿。
史思明,樱桃子诗,樱桃子，半赤半已黄。一半与怀王，一半与周至。
胡曾,咏史诗·河梁,汉家英杰出皇都，携手河梁话入胡。不是子卿全大节，也应低首拜单于。
刘斌,和谒孔子庙（一作李百药诗）,性与虽天纵，主世乃无由。何言泰山毁，空惊逝水流。及门思往烈，入室想前修。寂寞荒阶暮，摧残古木秋。遗风暧如此，聊以慰蒸求。
贯休,陪冯使君游六首·迎仙阁,涧香霞影绕楼台，卷箔凭阑耳目开。况从旌旗近鸾凤，可怜谈笑出尘埃。火云不入长松径，露茗何须白玉杯。谁道迎仙仙不至，今朝还有谢公来。
陈陶,南海送韦七使君赴象州任,一鹗韦公子，新恩颁郡符。岛夷通荔浦，龙节过苍梧。地理金城近，天涯玉树孤。圣朝朱绂贵，从此展雄图。
王建,春来曲,春欲来，每日望春门早开。黄衫白马带尘土，逢著探春人却回。御堤内园晓过急，九衢大宅家家入。青帝少女染桃花，露妆初出红犹湿。光风暾暾蝶宛宛，绕树气匝枝柯软。可怜寒食街中郎，早起著得单衣裳。少年即见春好处，似我白头无好树。
王迥,同孟浩然宴赋（一作题壁歌）,屈宋英声今止已，江山继嗣多才子。作者于今尽相似，聚宴王家其乐矣。共赋新诗发宫徵，书于屋壁彰厥美。
黄滔,成名后呈同年,业诗攻赋荐乡书，二纪如鸿历九衢。待得至公搜草泽，如从平陆到蓬壶。虽惭锦鲤成穿额，忝获骊龙不寐珠。蒙楚数疑休下泣，师刘大喝已为卢。人间灰管供红杏，天上烟花应白榆。一字连镳巡甲族，千般唱罚赏皇都。名推颜柳题金塔，饮自燕秦索玉姝。退愧单寒终预此，敢将恩岳怠斯须。
僧凤,书遗文后,苦哉黑闇女，乐矣功德天。智者俱不受，愚夫纳二边。我奉能仁教，归依弥勒前。愿阐摩诃衍，成就那罗延。
孟郊,楚怨,秋入楚江水，独照汨罗魂。手把绿荷泣，意愁珠泪翻。九门不可入，一犬吠千门。
杜甫,奉送魏六丈佑少府之交广,贤豪赞经纶，功成空名垂。子孙不振耀，历代皆有之。郑公四叶孙，长大常苦饥。众中见毛骨，犹是麒麟儿。磊落贞观事，致君朴直词。家声盖六合，行色何其微。遇我苍梧阴，忽惊会面稀。议论有馀地，公侯来未迟。虚思黄金贵，自笑青云期。长卿久病渴，武帝元同时。季子黑貂敝，得无妻嫂欺。尚为诸侯客，独屈州县卑。南游炎海甸，浩荡从此辞。穷途仗神道，世乱轻土宜。解帆岁云暮，可与春风归。出入朱门家，华屋刻蛟螭。玉食亚王者，乐张游子悲。侍婢艳倾城，绡绮轻雾霏。掌中琥珀钟，行酒双逶迤。新欢继明烛，梁栋星辰飞。两情顾盼合，珠碧赠于斯。上贵见肝胆，下贵不相疑。心事披写间，气酣达所为。错挥铁如意，莫避珊瑚枝。始兼逸迈兴，终慎宾主仪。戎马暗天宇，呜呼生别离。
牟融,送沈翔,江上西风一棹归，故人此别会应稀。清朝尽道无遗逸，当路谁曾访少微。谩有才华嗟未达，闲寻鸥鸟暂忘机。临岐不用空惆怅，未必新丰老布衣。
李绅,宿瓜州,烟昏水郭津亭晚，回望金陵若动摇。冲浦回风翻宿浪，照沙低月敛残潮。柳经寒露看萧索，人改衰容自寂寥。官冷旧谙唯旅馆，岁阴轻薄是凉飙。
李白,酬崔侍御（一本此下有成甫二字）,严陵不从万乘游，归卧空山钓碧流。自是客星辞帝座，元非太白醉扬州。
周繇,送江州薛尚书,匡庐千万峰，影匝郡城中。忽佩虎符去，遥疑鸟道通。烟霞时满郭，波浪暮连空。树翳楼台月，帆飞鼓角风。郡斋多岳客，乡户半渔翁。王事行春外，题诗寄远公。
麻温其,登岳阳楼,湖边景物属秋天，楼上风光似去年。仙侣缑生留福地，湘娥帝子寄哀弦。云门自统轩台外，木叶偏飞楚客前。极目江山何处是，一帆万里信归船。
张祜,秋日病中,析析檐前竹，秋声拂簟凉。病加阴已久，愁觉夜初长。坐拾车前子，行看肘后方。无端忧食忌，开镜倍萎黄。
京兆女子,题兴元明珠亭,寂寥满地落花红，独有离人万恨中。回首池塘更无语，手弹珠泪与春风。
岑参,虢州卧疾，喜刘判官相过水亭,卧疾尝晏起，朝来头未梳。见君胜服药，清话病能除。低柳共系马，小池堪钓鱼。观棋不觉暝，月出水亭初。
罗隐,董仲舒,灾变儒生不合闻，谩将刀笔指乾坤。偶然留得阴阳术，闭却南门又北门。
黄滔,题东林寺元祐上人院,庐阜东林寺，良游耻未曾。半生随计吏，一日对禅僧。泉远携茶看，峰高结伴登。迷津出门是，子细问三乘。
刘商,袁十五远访山门,僻居谋道不谋身，避病桃源不避秦。远入青山何所见，寒花满径白头人。
韩愈,感春五首（分司东都作）,辛夷高花最先开，青天露坐始此回。已呼孺人戛鸣瑟，更遣稚子传清杯。选壮军兴不为用，坐狂朝论无由陪。如今到死得闲处，还有诗赋歌康哉。洛阳东风几时来，川波岸柳春全回。宫门一锁不复启，虽有九陌无尘埃。策马上桥朝日出，楼阙赤白正崔嵬。孤吟屡阕莫与和，寸恨至短谁能裁。春田可耕时已催，王师北讨何当回。放车载草农事济，战马苦饥谁念哉。蔡州纳节旧将死，起居谏议联翩来。朝廷未省有遗策，肯不垂意瓶与罍。前随杜尹拜表回，笑言溢口何欢咍。孔丞别我适临汝，风骨峭峻遗尘埃。音容不接只隔夜，凶讣讵可相寻来。天公高居鬼神恶，欲保性命诚难哉。辛夷花房忽全开，将衰正盛须频来。清晨辉辉烛霞日，薄暮耿耿和烟埃。朝明夕暗已足叹，况乃满地成摧颓。迎繁送谢别有意，谁肯留恋少环回。
周贺,寄韩司兵（一作泗上逢韩司徒归北）,多病十年无旧识，沧州乱后只逢君。已知罢秩辞泷水，相劝移家近岳云。泗上旅帆侵叠浪，雪中归路踏荒坟。若为此别终期老，书札何因寄北军。
陆海,题奉国寺,新秋夜何爽，露下风转凄。一磬竹林外，千灯花塔西。
白居易,酬元九对新栽竹有怀见寄,昔我十年前，与君始相识。曾将秋竹竿，比君孤且直。中心一以合，外事纷无极。共保秋竹心，风霜侵不得。始嫌梧桐树，秋至先改色。不爱杨柳枝，春来软无力。怜君别我后，见竹长相忆。长欲在眼前，故栽庭户侧。分首今何处，君南我在北。吟我赠君诗，对之心恻恻。
马戴,赠前蔚州崔使君,战回脱剑绾铜鱼，塞雁迎风避隼旟。欲识前时为郡政，校成上下考新书。
周朴,咏蝶》。见《泉州志》）禅是大沩诗是朴，大唐天子只三人。（《赠大沩,古陵寒雨集，高鸟夕阳明。高情千里外，长啸一声初。月离山一丈，风吹花数苞。晓来山鸟闹，雨过杏花稀。曲渚回湾锁钓舟。平潮晚影沈清底，远岳危栏等翠尖。白日才离沧海底，清光先照户窗前。连云天堑有山色，极目海门无雁行。可怜黄雀衔将去，从此庄周梦不成。
刘禹锡,元日乐天见过因举酒为贺,渐入有年数，喜逢新岁来。震方天籁动，寅位帝车回。门巷扫残雪，林园惊早梅。与君同甲子，寿酒让先杯。
殷遥,塞上,万里隤城在，三边虏气衰。沙填孤嶂角，烧断故关碑。马色经寒惨，雕声带晚悲。将军正闲暇，留客换歌辞。
许浑,王居士,筇杖倚柴关，都城卖卜还。雨中耕白水，云外劚青山。有药身长健，无机性自闲。即应生羽翼，华表在人间。
徐凝,洛城秋砧,三川水上秋砧发，五凤楼前明月新。谁为秋砧明月夜，洛阳城里更愁人。
陆龟蒙,奉和袭美赠魏处士五贶诗·华顶杖,万古阴崖雪，灵根不为枯。瘦于霜鹤胫，奇似黑龙须。拄访谭玄客，持看泼墨图。湖云如有路，兼可到仙都。
刘沧,下第后怀旧居,几到青门未立名，芳时多负故乡情。雨馀秦苑绿芜合，春尽灞原白发生。每见山泉长属意，终期身事在归耕。蘋花覆水曲谿暮，独坐钓舟歌月明。
李白,奉饯高尊师如贵道士传道箓毕归北海,道隐不可见，灵书藏洞天。吾师四万劫，历世递相传。别杖留青竹，行歌蹑紫烟。离心无远近，长在玉京悬。
皮日休,褚家林亭,广亭遥对旧娃宫，竹岛萝溪委曲通。茂苑楼台低槛外，太湖鱼鸟彻池中。萧疏桂影移茶具，狼藉蘋花上钓筒。争得共君来此住，便披鹤氅对清风。
李白,答长安崔少府叔封游终南翠微寺太宗皇帝金沙泉见寄,河伯见海若，傲然夸秋水。小物昧远图，宁知通方士。多君紫霄意，独往苍山里。地古寒云深，岩高长风起。初登翠微岭，复憩金沙泉。践苔朝霜滑，弄波夕月圆。饮彼石下流，结萝宿溪烟。鼎湖梦渌水，龙驾空茫然。早行子午关，却登山路远。拂琴听霜猿，灭烛乃星饭。人烟无明异，鸟道绝往返。攀崖倒青天，下视白日晚。既过石门隐，还唱石潭歌。涉雪搴紫芳，濯缨想清波。此人不可见，此地君自过。为余谢风泉，其如幽意何。
司空曙,送皋法师,江草知寒柳半衰，行吟怨别独迟迟。何人讲席投如意，唯有东林远法师。
齐己,赠孙生,见君诗自别，君是继诗人。道出千途外，功争一字新。寂寥中影迹，霜雪里精神。待折东堂桂，归来更苦辛。
钱起,江陵晦日陪诸官泛舟,节物堪为乐，江湖有主人。舟行深更好，山趣久弥新。尊酒平生意，烟花异国春。城南无夜月，长袖莫留宾。
贯休,寄紫阁隐者,积翠藏一叟，常思未得游。不知在岩下，为复在峰头。苔上枯藤笐，泉淋破石楼。伊余更何事，不学此翁休。
刘得仁,莺出谷,东风潜启物，动息意皆新。此鸟从幽谷，依林报早春。出寒虽未及，振羽渐能频。稍类冲天鹤，多随折桂人。尊前喧有语，花里昼藏身。若向秾华处，馀禽不见亲。
顾况,大茅岭东新居忆亡子从真,谷鸟犹呼儿，山人夕沾襟。怀哉隔生死，怅矣徒登临。东门忧不入，西河遇亦深。古来失中道，偶向经中寻。大象无停轮，倏忽成古今。其夭非不幸，炼形由太阴。凡欲攀云阶，譬如火铸金。虚室留旧札，洞房掩闲琴。泉源登方诸，上有空青林。仿佛通寤寐，萧寥邈微音。软草被汀洲，鲜云略浮沈。赪景宣叠丽，绀波响飘淋。石窟含云巢，迢迢耿南岑。悲恨自兹断，情尘讵能侵。真静一时变，坐起唯从心。
刘禹锡,酬冯十七舍人宿卫赠别五韵,少年为别日，隋宫杨柳阴。白首相逢处，巴江烟浪深。使星上三蜀，春雨沾衣襟。王程促速意，夜语殷勤心。却归天上去，遗我云间音。
李颀,粲公院各赋一物得初荷,微风和众草，大叶长圆阴。晴露珠共合，夕阳花映深。从来不著水，清净本因心。
曹邺,从天平节度使游平流园,池塘静于寺，俗事不到眼。下马如在山，令人忽疏散。明公有高思，到此遂长返。乘兴挈一壶，折荷以为盏。入竹藤似蛇，侵墙水成藓。幽鸟不识人，时来拂冠冕。沿流路若穷，及行路犹远。洞中已云夕，洞口天未晚。自怜不羁者，写物心常简。翻愁此兴多，引得嵇康懒。
李颀,送崔婴赴汉阳,中外相连弟与兄，新加小县子男名。才年三十佩铜印，知尔弦歌汉水清。
温庭筠,西江贻钓叟骞生（一作西江寄友人骞生）,晴江如镜月如钩，泛滟苍茫送客愁。衣泪潜生竹枝曲，春潮遥上木兰舟。事随云去身难到，梦逐烟销水自流。昨日欢娱竟何在，一枝梅谢楚江头。
徐铉,清明日清远峡作,岭外春过半，途中火又新。殷勤清远峡，留恋北归人。
韩愈,过鸿沟,龙疲虎困割川原，亿万苍生性命存。谁劝君王回马首，真成一掷赌乾坤。
皎然,观王右丞维沧洲图歌,沧洲误是真，萋萋忽盈视。便有春渚情，褰裳掇芳芷。飒然风至草不动，始悟丹青得如此。丹青变化不可寻，翻空作有移人心。犹言雨色斜拂座，乍似水凉来入襟。沧洲说近三湘口，谁知卷得在君手。披图拥褐临水时，翛然不异沧洲叟。
张说,南中别陈七李十,二年共游处，一旦各西东。请君聊驻马，看我转征蓬。画鹢愁南海，离驹思北风。何时似春雁，双入上林中。
王纬,喜陆侍御破石埭草寇东峰亭赋诗,蜂虿聚吴州，推贤奉圣忧。忠诚资上策，仁勇佐前筹。草木成鹅鹳，戈鋋复斗牛。戎车一战后，残垒五兵收。野静山戎险，江平水面流。更怜羁旅客，从此罢葵丘。
衡州舟子,吟,野鹊滩西一棹孤，月光遥接洞庭湖。堪嗟回雁峰前过，望断家山一字无。
吴融,秋日渚宫即事,漠漠澹云烟，秋归泽国天。风高还促燕，雨细未妨蝉。静引荒城望，凉惊旅枕眠。更堪憔悴里，欲泛洞庭船。
白居易,咏身,自中风来三历闰，从悬车后几逢春。周南留滞称遗老，汉上羸残号半人。薄有文章传子弟，断无书札答交亲。馀年自问将何用，恐是人间剩长身。
韩翃,同中书刘舍人题青龙上房,西掖归来后，东林静者期。远峰春雪里，寒竹暮天时。笑说金人偈，闲听宝月诗。更怜茶兴在，好出下方迟。
钱起,客舍赠郑贲,结交意不薄，匪席言莫违。世义随波久，人生知己稀。先鸣誓相达，未遇还相依。一望金门诏，三看黄鸟飞。暝投同旅食，朝出易儒衣。嵇向林庐接，携手行将归。
罗邺,钓翁（一作郑谷诗）,来往烟波非定居，生涯蓑褐外无馀。闲垂两鬓任如鹤，只系一竿时得鱼。月浦扣船歌皎洁，雨蓬隈岸卧萧疏。行人误话金张贵，笑指北邙丘与墟。
张祜,相和歌辞·莫愁乐,侬居石城下，郎到石城游。自郎石城出，长在石城头。
法振,送褚先生海上寻封炼师,潮落风初定，天吴避客舟。近承三殿旨，欲向五湖游。不厌乌皮几，新缝鹤氅裘。明珠漂断岸，阴火映中流。华盖芝童引，神丹桂女收。悬知居缥缈，因为识浮丘。
杜甫,行次盐亭县聊题四韵奉简严遂州蓬州两使君咨议诸昆季,马首见盐亭，高山拥县青。云溪花淡淡，春郭水泠泠。全蜀多名士，严家聚德星。长歌意无极，好为老夫听。
白居易,冬至宿杨梅馆,十一月中长至夜，三千里外远行人。若为独宿杨梅馆，冷枕单床一病身。
李华,奉使朔方，赠郭都护,绝塞临光禄，孤营佐贰师。铁衣山月冷，金鼓朔风悲。都护征兵日，将军破虏时。扬鞭玉关道，回首望旌旗。
白居易,盐商妇－恶幸人也,盐商妇，多金帛，不事田农与蚕绩。南北东西不失家，风水为乡船作宅。本是扬州小家女，嫁得西江大商客。绿鬟富去金钗多，皓腕肥来银钏窄。前呼苍头后叱婢，问尔因何得如此。婿作盐商十五年，不属州县属天子。每年盐利入官时，少入官家多入私。官家利薄私家厚，盐铁尚书远不知。何况江头鱼米贱，红脍黄橙香稻饭。饱食浓妆倚柁楼，两朵红腮花欲绽。盐商妇，有幸嫁盐商。终朝美饭食，终岁好衣裳。好衣美食来何处，亦须惭愧桑弘羊。桑弘羊，死已久，不独汉时今亦有。
方干,冬夜泊僧舍,江东寒近腊，野寺水天昏。无酒能消夜，随僧早闭门。照墙灯焰细，著瓦雨声繁。漂泊仍千里，清吟欲断魂。
钱起,陪南省诸公宴殿中李监宅,将门高胜霍，相子宠过韦。宦贵攀龙后，心倾待士时。壶觞开雅宴，鸳鹭眷相随。舞退燕姬曲，歌征谢脁诗。晚钟过竹静，醉客出花迟。莫惜留馀兴，良辰不可追。
刘得仁,乐游原春望,乐游原上望，望尽帝都春。始觉繁华地，应无不醉人。云开双阙丽，柳映九衢新。爱此频来往，多闲逐此身。
张鷟,别十娘（张文成）,忽然闻道别，愁来不自禁。眼下千行泪，肠悬一寸心。两剑俄分匣，双凫忽异林。殷勤惜玉体，勿使外人侵。
赵嘏,寄山僧,云里幽僧不置房，橡花藤叶盖禅床。朝来逢著山中伴，闻说新移最上方。
宋之问,游法华寺,高岫拟耆闍，真乘引妙车。空中结楼殿，意表出云霞。后果缠三足，前因感六牙。宴林薰宝树，水溜滴金沙。寒谷梅犹浅，温庭橘未华。台香红药乱，塔影绿篁遮。果渐轮王族，缘超梵帝家。晨行踏忍草，夜诵得灵花。江郡将何匹，天都亦未加。朝来沿泛所，应是逐仙槎。
李益,杂曲,妾本蚕家女，不识贵门仪。藁砧持玉斧，交结五陵儿。十日或一见，九日在路岐。人生此夫婿，富贵欲何为。杨柳徒可折，南山不可移。妇人贵结发，宁有再嫁资。嫁女莫望高，女心愿所宜。宁从贱相守，不愿贵相离。蓝叶郁重重，蓝花若榴色。少妇归少年，华光自相得。谁言配君子，以奉百年身。有义即夫婿，无义还他人。爱如寒炉火，弃若秋风扇。山岳起面前，相看不相见。丈夫非小儿，何用强相知。不见朝生菌，易成还易衰。征客欲临路，居人还出门。北风河梁上，四野愁云繁。岂不恋我家，夫婿多感恩。前程有日月，勋绩在河源。少妇马前立，请君听一言。春至草亦生，谁能无别情。殷勤展心素，见新莫忘故。遥望孟门山，殷勤报君子。既为随阳雁，勿学西流水。尝闻生别离，悲莫悲于此。同器不同荣，堂下即千里。与君贫贱交，何异萍上水。托身天使然，同生复同死。
韩翃,送李舍人携家归江东觐省,二十青宫吏，成名似者稀。承颜陆郎去，携手谢娘归。夜月回孤烛，秋风试夹衣。扁舟楚水上，来往速如飞。
NA,古棺石铭,欲陷不陷被藤缚，欲落不落被沙阁，五百年后遇熊博。
薛涛,和郭员外题万里桥,万里桥头独越吟，知凭文字写愁心。细侯风韵兼前事，不止为舟也作霖。
陈去疾,春宫曲,流莺春晓唤樱桃，花外传呼殿影高。抱里琵琶最承宠，君王敕赐玉檀槽。
吕温,初发道州答崔三连州题海阳亭见寄绝句,吏中习隐好跻攀，不扰疲人便自闲。闻说殷勤海阳事，令人转忆舜祠山。
李白,西岳云台歌，送丹丘子,西岳峥嵘何壮哉，黄河如丝天际来。黄河万里触山动，盘涡毂转秦地雷。荣光休气纷五彩，千年一清圣人在。巨灵咆哮擘两山，洪波喷箭射东海。三峰却立如欲摧，翠崖丹谷高掌开。白帝金精运元气，石作莲花云作台。云台阁道连窈冥，中有不死丹丘生。明星玉女备洒扫，麻姑搔背指爪轻。我皇手把天地户，丹丘谈天与天语。九重出入生光辉，东来蓬莱复西归。玉浆倘惠故人饮，骑二茅龙上天飞。
陆龟蒙,相和歌辞·短歌行,爪牙在身上，陷阱犹可制。爪牙在胸中，剑戟无所畏。人言畏猛虎，谁是撩头毙。只见古来心，奸雄暗相噬。
谭用之,古剑,铸时天匠待英豪，紫焰寒星匣倍牢。三尺何年拂尘土，四溟今日绝波涛。雄应垓下收蛇阵，滞想溪头伴豹韬。惜是真龙懒抛掷，夜来冲斗气何高。
李隆基,初入秦川路逢寒食,洛阳芳树映天津，灞岸垂杨窣地新。直为经过行处乐，不知虚度两京春。去年馀闰今春早，曙色和风著花草。可怜寒食与清明，光辉并在长安道。自从关路入秦川，争道何人不戏鞭。公子途中妨蹴鞠，佳人马上废秋千。渭水长桥今欲渡，葱葱渐见新丰树。远看骊岫入云霄，预想汤池起烟雾。烟雾氛氲水殿开，暂拂香轮归去来。今岁清明行已晚，明年寒食更相陪。
杜荀鹤,八骏图,丹雘传真未得真，那知筋骨与精神。只今恃骏凭毛色，绿耳骅骝赚杀人。
李敬方,劝酒,不向花前醉，花应解笑人。只忧连夜雨，又过一年春。日日无穷事，区区有限身。若非杯酒里，何以寄天真。
李远,送人入蜀,蜀客本多愁，君今是胜游。碧藏云外树，红露驿边楼。杜魄呼名语，巴江作字流。不知烟雨夜，何处梦刀州。
李洞,龙池春草,龙池清禁里，芳草傍池春。旋长方遮岸，全生不染尘。和风轻动色，湛露静流津。浅得承天步，深疑绕御轮。鱼寻倒影没，花带湿光新。肯学长河畔，绵绵思远人。
韦庄,清平乐,春愁南陌，故国音书隔。细雨霏霏梨花白，燕拂画帘金额。尽日相望王孙，尘满衣上泪痕。谁向桥边吹笛，驻马西望销魂。野花芳草，寂寞关山道。柳吐金丝莺语早，惆怅香闺暗老。罗带悔结同心，独凭朱阑思深。梦觉半床斜月，小窗风触鸣琴。何处游女，蜀国多云雨。云解有情花解语，窣地绣罗金缕。妆成不整金钿，含羞待月秋千。住在绿槐阴里，门临春水桥边。莺啼残月，绣阁香灯灭。门外马嘶郎欲别，正是落花时节。妆成不画蛾眉，含愁独倚金扉。去路香尘莫扫，扫即郎去归迟。琐窗春暮，满地梨花雨。君不归来情又去，红泪散沾金缕。梦魂飞断烟波，伤心不奈春何。空把金针独坐，鸳鸯愁绣双窠。绿杨春雨，金线飘千缕。花拆香枝黄鹂语，玉勒雕鞍何处。碧窗望断燕鸿，翠帘睡眼溟濛。宝瑟谁家弹罢，含悲斜倚屏风。
李白,短歌行,白日何短短，百年苦易满。苍穹浩茫茫，万劫太极长。麻姑垂两鬓，一半已成霜。天公见玉女，大笑亿千场。吾欲揽六龙，回车挂扶桑。北斗酌美酒，劝龙各一觞。富贵非所愿，与人驻颜光。
杜甫,遣遇,磬折辞主人，开帆驾洪涛。春水满南国，朱崖云日高。舟子废寝食，飘风争所操。我行匪利涉，谢尔从者劳。石间采蕨女，鬻菜输官曹。丈夫死百役，暮返空村号。闻见事略同，刻剥及锥刀。贵人岂不仁，视汝如莠蒿。索钱多门户，丧乱纷嗷嗷。奈何黠吏徒，渔夺成逋逃。自喜遂生理，花时甘缊袍。
李白,金陵白杨十字巷,白杨十字巷，北夹湖沟道。不见吴时人，空生唐年草。天地有反覆，宫城尽倾倒。六帝馀古丘，樵苏泣遗老。
无可,赠圭峰禅师（一作寄圭峰宗密师）,绝壑禅床底，泉分落石层。雾交高顶草，云隐下方灯。朝满倾心客，溪连学道僧。半旬持一食，此事有谁能。
张说,至尉氏,夕次阮公台，啸歌临爽垲。高名安足赖，故物今皆改。吾兄昔兹邑，遗爱称贤宰。桑中雉未飞，屋上乌犹在。途逢旧甿吏，城有同僚寀。望尘远见迎，拂馆来欣待。慈惠留千室，友于存四海。始知鲁卫间，优劣相悬倍。
岑参,碛西头送李判官入京,一身从远使，万里向安西。汉月垂乡泪，胡沙费马蹄。寻河愁地尽，过碛觉天低。送子军中饮，家书醉里题。
牟融,题寺壁,僧家胜景瞰平川，雾重岚深马不前。宛转数声花外鸟，往来几叶渡头船。青山远隔红尘路，碧殿深笼绿树烟。闻道此中堪遁迹，肯容一榻学逃禅。
李白,襄阳曲四首,襄阳行乐处，歌舞白铜鞮。江城回渌水，花月使人迷。山公醉酒时，酩酊高阳下。头上白接z5，倒著还骑马。岘山临汉江，水绿沙如雪。上有堕泪碑，青苔久磨灭。且醉习家池，莫看堕泪碑。山公欲上马，笑杀襄阳儿。
宋之问,宴安乐公主宅得空字,英藩筑外馆，爱主出王宫。宾至星槎落，仙来月宇空。玳梁翻贺燕，金埒倚晴虹。箫奏秦台里，书开鲁壁中。短歌能驻日，艳舞欲娇风。闻有淹留处，山阿满桂丛。
崔护,山鸡舞石镜,庐峰开石镜，人说舞山鸡。物象纤无隐，禽情只自迷。景当烟雾歇，心喜锦翎齐。宛转乌呈彩，婆娑凤欲栖。何言资羽族，在地得天倪。应笑翰音者，终朝饮败醯。
李洞,锦江陪兵部郑侍郎话诗著棋,落叶溅吟身，会棋云外人。海枯搜不尽，天定著长新。月上分题遍，钟残布子匀。忘餐二绝境，取意铸陶钧。
张籍,赠项斯（一作王建诗，题云赠贾岛）,端坐吟诗忘忍饥，万人中觅似君稀。门连野水风长到，驴放秋原夜不归。日暖剩收新落叶，天寒更著旧生衣。曲江亭上频频见，为爱鸬鹚雨里飞。
皎然,送顾道士游洞庭山,见说洞庭无上路，春游乱踏五灵芝。含桃风起花狼藉，正是仙翁棋散时。
许景先,征君宅,征君昔嘉遁，抗迹遗俗尘。了心悟有物，乘化游无垠。道丧历千载，复存颍阳真。上虞佳山水，晚岁耽隐沦。内史既解绶，支公亦相亲。儒道匪远理，意胜聊自欣。洄沿南谿夕，流浪东山春。石壁践丹景，金潭冒绿蘋。探炼备海峤，赏心寓情人。奈何灵仙骨，锹翮瑶池津。寥寥虚白宇，夙创招提因。家风缅多尚，玄德谢无邻。谬陪金门彦，矫迹侍紫宸。皇恩竟已矣，遗烈庶不泯。
胡曾,薄命妾,阿娇初失汉皇恩，旧赐罗衣亦罢薰。倚枕夜悲金屋雨，卷帘朝泣玉楼云。宫前叶落鸳鸯瓦，架上尘生翡翠裙。龙骑不巡时渐久，长门空掩绿苔纹。
庄南杰,春草歌,漠漠绵绵几多思，无言领得春风意。花裁小锦绣晴空，叶抽碧簟铺平地。含芳吊影争芬敷，绕云恨起山蘼芜。离人不忍到此处，泪娥滴尽双真珠。
卢仝,走笔谢孟谏议寄新茶,日高丈五睡正浓，军将打门惊周公。口云谏议送书信，白绢斜封三道印。开缄宛见谏议面，手阅月团三百片。闻道新年入山里，蛰虫惊动春风起。天子须尝阳羡茶，百草不敢先开花。仁风暗结珠琲瓃，先春抽出黄金芽。摘鲜焙芳旋封裹，至精至好且不奢。至尊之馀合王公，何事便到山人家。柴门反关无俗客，纱帽笼头自煎吃。碧云引风吹不断，白花浮光凝碗面。一碗喉吻润，两碗破孤闷。三碗搜枯肠，唯有文字五千卷。四碗发轻汗，平生不平事，尽向毛孔散。五碗肌骨清，六碗通仙灵。七碗吃不得也，唯觉两腋习习清风生。蓬莱山，在何处。玉川子，乘此清风欲归去。山上群仙司下土，地位清高隔风雨。安得知百万亿苍生命，堕在巅崖受辛苦。便为谏议问苍生，到头还得苏息否。
薛曜,登绵州富乐山别李道士策,珠阙昆山远，银宫涨海悬。送君从此路，城郭几千年。云雾含丹景，桑麻覆细田。笙歌未尽曲，风驭独泠然。
吴融,忆钓舟,青山小隐枕潺湲，一叶垂纶几溯沿。后浦春风随兴去，南塘秋雨有时眠。惯冲晓雾惊群雁，爱飐残阳入乱烟。回首无人寄惆怅，九衢尘土困扬鞭。
王维,秋夜独坐（一作冬夜书怀）,独坐悲双鬓，空堂欲二更。雨中山果落，灯下草虫鸣。白发终难变，黄金不可成。欲知除老病，唯有学无生。
岑参,青山峡口泊舟怀狄侍御,峡口秋水壮，沙边且停桡。奔涛振石壁，峰势如动摇。九月芦花新，弥令客心焦。谁念在江岛，故人满天朝。无处豁心胸，忧来醉能销。往来巴山道，三见秋草凋。狄生新相知，才调凌云霄。赋诗析造化，入幕生风飙。把笔判甲兵，战士不敢骄。皆云梁公后，遇鼎还能调。离别倏经时，音尘殊寂寥。何当见夫子，不叹乡关遥。
羊士谔,褒城驿池塘玩月,夜长秋始半，圆景丽银河。北渚清光溢，西山爽气多。鹤飞闻坠露，鱼戏见增波。千里家林望，凉飙换绿萝。
朱庆馀,别李侍御后亭夜坐却寄,已作亭下别，未忘灯下情。吟多欲就枕，更漏转分明。
李洞,早春友人访别南归,南归来取别，穷巷坐青苔。一盏薄醨酒，数枝零落梅。潮生楚驿闭，星在越楼开。明日望君处，前临风月台。
权德舆,从事淮南府过亡友杨校书旧厅感念愀然,故人随化往，倏忽今六霜。及我就拘限，清风留此堂。松竹逾映蔚，芝兰自销亡。绝弦罢流水，闻笛同山阳。炯如冰玉姿，粲若鸾凤章。欲翥摧劲翮，先秋落贞芳。正平赋鹦鹉，文考颂灵光。二子古不吊，夫君今何伤。黄墟既杳杳，玄化亦茫茫。岂必限宿草，含凄洒衣裳。
钱起,送元中丞江淮转运（一作王维诗）,薄税归天府，轻徭赖使臣。欢沾赐帛老，恩及卷绡人。去问殊官俗，来经几劫春。东南御亭上，莫问有风尘。
元稹,直台,麋入神羊队，鸟惊海鹭眠。仍教百馀日，迎送直厅前。
李频,喜友人厉图南及第,相忧过己切，相贺似身荣。心达无前后，神交共死生。承家吾子事，登第世人情。未有通儒术，明时道不行。
刘威,三闾大夫,三闾一去湘山老，烟水悠悠痛古今。青史已书殷鉴在，词人劳咏楚江深。竹移低影潜贞节，月入中流洗恨心。再引离骚见微旨，肯教渔父会升沈。
杜甫,入乔口（长沙北界）,漠漠旧京远，迟迟归路赊。残年傍水国，落日对春华。树蜜早蜂乱，江泥轻燕斜。贾生骨已朽，凄恻近长沙。
白居易,初冬早起寄梦得,起戴乌纱帽，行披白布裘。炉温先暖酒，手冷未梳头。早起烟霜白，初寒鸟雀愁。诗成遣谁和，还是寄苏州。
陆畅,赠贺若少府,十日广陵城里住，听君花下抚金徽。新声指上怀中纸，莫怪潜偷数曲归。
无名氏,村人学解嘲人语,绵绢，割两耳，只有面。
储光羲,洛中贻朝校书衡，朝即日本人也,万国朝天中，东隅道最长。吾生美无度，高驾仕春坊。出入蓬山里，逍遥伊水傍。伯鸾游太学，中夜一相望。落日悬高殿，秋风入洞房。屡言相去远，不觉生朝光。
李绅,新楼诗二十首·水寺,烟波野寺经过处，水国苍茫梦想中。云散浦间江月迥，日曛洲渚海潮通。坐看鱼鸟沈浮远，静见楼台上下同。闻道化城方便喻，只应从此到龙宫。
王建,初到昭应呈同僚,白发初为吏，有惭年少郎。自知身上拙，不称世间忙。秋雨悬墙绿，暮山宫树黄。同官若容许，长借老僧房。
齐己,送胤公归阙,西朝归去见高情，应恋香灯近圣明。关令莫疑非马辩，道安还跨赤驴行。充斋野店蔬无味，洒笠平原雪有声。忍惜文章便闲得，看他趋竞取时名。
岑参,郡斋南池招杨辚,郡僻人事少，云山常眼前。偶从池上醉，便向舟中眠。与子居最近，周官情又偏。闲时耐相访，正有床头钱。
王勃,赠李十四四首,野客思茅宇，山人爱竹林。琴尊唯待处，风月自相寻。小径偏宜草，空庭不厌花。平生诗与酒，自得会仙家。乱竹开三径，飞花满四邻。从来扬子宅，别有尚玄人。风筵调桂轸，月径引藤杯。直当花院里，书斋望晓开。
贾岛,送汲鹏,淮南卧理后，复逢君姓汲。文采非寻常，志愿期卓立。深江东泛舟，夕阳眺原隰。夏夜言诗会，往往追不及。
李白,杂曲歌辞·前有一尊酒行二首,春风东来忽相过，金尊绿酒生微波。落花纷纷稍觉多，美人欲醉朱颜酡。青轩桃李能几何，流光欺人忽蹉跎。君起舞，日西夕，当年意气不肯倾，白发如丝叹何益。琴奏龙门之绿桐，玉壶美酒清若空。催弦拂柱与君饮，看朱成碧颜始红。胡姬貌如花，当炉笑春风。笑春风，舞罗衣，君今不醉欲安归。
储嗣宗,孤雁,孤雁暮飞急，萧萧天地秋。关河正黄叶，消息断青楼。湘渚烟波远，骊山风雨愁。此时万里道，魂梦绕沧洲。
陈子良,游侠篇（一作侠客行）,洛阳丽春色，游侠骋轻肥。水逐车轮转，尘随马足飞。云影遥临盖，花气近薰衣。东郊斗鸡罢，南皮射雉归。日暮河桥上，扬鞭惜晚晖。
李白,答杜秀才五松见赠（五松山在南陵铜坑西五六里）,昔献长杨赋，天开云雨欢。当时待诏承明里，皆道扬雄才可观。敕赐飞龙二天马，黄金络头白玉鞍。浮云蔽日去不返，总为秋风摧紫兰。角巾东出商山道，采秀行歌咏芝草。路逢园绮笑向人，两君解来一何好。闻道金陵龙虎盘，还同谢脁望长安。千峰夹水向秋浦，五松名山当夏寒。铜井炎炉歊九天，赫如铸鼎荆山前。陶公矍铄呵赤电，回禄睢盱扬紫烟。此中岂是久留处，便欲烧丹从列仙。爱听松风且高卧，飕飕吹尽炎氛过。登崖独立望九州，阳春欲奏谁相和。闻君往年游锦城，章仇尚书倒屣迎。飞笺络绎奏明主，天书降问回恩荣。肮脏不能就珪组，至今空扬高蹈名。夫子工文绝世奇，五松新作天下推。吾非谢尚邀彦伯，异代风流各一时，一时相逢乐在今。袖拂白云开素琴，弹为三峡流泉音。从兹一别武陵去，去后桃花春水深。
慎氏,感夫诗（一作与夫诀，一作留别）,当时心事已相关，雨散云飞一饷间。便是孤帆从此去，不堪重上望夫山。
孙光宪,望梅花,数枝开与短墙平，见雪萼，红跗相映。引起谁人边塞情。帘外欲三更，吹断离愁月正明。空听隔江声。
钱起,送张员外出牧岳州,凤凰衔诏与何人，喜政多才宠寇恂。台上鸳鸾争送远，岳阳云树待行春。自怜黄阁知音在，不厌彤幨出守频。应笑冯唐衰且拙，世情相见白头新。
刘禹锡,微之镇武昌中路见寄蓝桥怀旧之作凄然继和兼寄安平,今日油幢引，他年黄纸追。同为三楚客，独有九霄期。宿草恨长在，伤禽飞尚迟。武昌应已到，新柳映红旗。
林宽,献同年孔郎中,炊琼爇桂帝关居，卖尽寒衣典尽书。驱马每寻霜影里，到门常在鼓声初。蟾枝交彩清兰署，鸾珮排光映玉除。一顾深恩身未杀，争期皎日负吹嘘。
李商隐,西亭,此夜西亭月正圆，疏帘相伴宿风烟。梧桐莫更翻清露，孤鹤从来不得眠。
李郢,上元日寄湖杭二从事,恋别山灯忆水灯，山光水焰百千层。谢公留赏山公唤，知入笙歌阿那朋。
皮日休,奉和鲁望渔具十五咏·种鱼,移土湖岸边，一半和鱼子。池中得春雨，点点活如蚁。一月便翠鳞，终年必赪尾。借问两绶人，谁知种鱼利。
贯休,题淮南惠照寺律师院,仪冠凝寒玉，端居似沃州。学徒梧有凤，律藏目无牛。茗滑香黏齿，钟清雪滴楼。还须结西社，来往悉诸侯。
杜牧,夏州崔常侍自少常亚列出领麾幢十韵,帝命诗书将，登坛礼乐卿。三边要高枕，万里得长城。对客犹褒博，填门已旆旌。腰间五绶贵，天下一家荣。野水差新燕，芳郊哢夏莺。别风嘶玉勒，残日望金茎。榆塞孤烟媚，银川绿草明。戈矛虓虎士，弓箭落雕兵。魏绛言堪采，陈汤事偶成。若须垂竹帛，静胜是功名。
李隆基,行次成皋途经先圣擒建德之所缅思功业感而赋诗,有隋政昏虐，群雄已交争。先圣按剑起，叱咤风云生。饮马河洛竭，作气嵩华惊。克敌睿图就，擒俘帝道亨。顾惭嗣宝历，恭承天下平。幸过翦鲸地，感慕神且英。
赵彦昭,秋朝木芙蓉,水面芙蓉秋已衰，繁条偏是著花迟。平明露滴垂红脸，似有朝愁暮落时。
李商隐,异俗二首（时从事岭南）,鬼疟朝朝避，春寒夜夜添。未惊雷破柱，不报水齐檐。虎箭侵肤毒，鱼钩刺骨铦。鸟言成谍诉，多是恨彤幨。户尽悬秦网，家多事越巫。未曾容獭祭，只是纵猪都。点对连鳌饵，搜求缚虎符。贾生兼事鬼，不信有洪炉。
NA,南汉罗浮古剑篆文,丁与水同宫，王将耳口同。尹来居口上，山岫获重重。
温庭筠,地肺山春日,冉冉花明岸，涓涓水绕山。几时抛俗事，来共白云闲。
吕岩,渔父词一十八首·作甚物,贪贵贪荣逐利名，追游醉后恋欢情。年不永，代君惊，一报身终那里生。
王建,鸡鸣曲,鸡初鸣，明星照东屋；鸡再鸣，红霞生海腹。百官待漏双阙前，圣人亦挂山龙服。宝钗命妇灯下起，环珮玲珑晓光里。直内初烧玉案香，司更尚滴铜壶水。金吾卫里直郎妻，到明不睡听晨鸡。天头日月相送迎，夜栖旦鸣人不迷。
卢仝,扬州送伯龄过江,伯龄不厌山，山不养伯龄。松颠有樵堕，石上无禾生。不忍六尺躯，遂作东南行。诸侯尽食肉，壮气吞八纮。不唧溜钝汉，何由通姓名。夷齐饿死日，武王称圣明。节义士枉死，何异鸿毛轻。努力事干谒，我心终不平。
刘禹锡,李贾二大谏拜命后寄杨八寿州,谏省新登二直臣，万方惊喜捧丝纶。则知天子明如日，肯放淮南高卧人。
贯休,送颢雅禅师,霜锋擗石鸟雀聚，帆冻阴飙吹不举。芬陀利香释驎虎，幡幢冒雪争迎取。春光主，芙蓉堂窄堆花乳，手提金桴打金鼓。天花娉婷下如雨，狻猊座上师子语。苦却乐，乐却苦，卢至黄金忽如土。
殷尧藩,寄岭南张明甫》，见《方舆胜览,瘴雨出虹蝀，蛮烟渡江急。尝闻岛夷俗，犀象满城邑。。
李商隐,访隐,路到层峰断，门依老树开。月从平楚转，泉自上方来。薤白罗朝馔，松黄暖夜杯。相留笑孙绰，空解赋天台。
王涯,春闺思（一作闺人春思）,愁见游空百尺丝，春风挽断更伤离。闲花落尽青苔地，尽日无人谁得知。
皇甫冉,送常大夫加散骑常侍赴朔方,故垒烟尘后，新军河塞间。金貂宠汉将，玉节度萧关。澶漫沙中雪，依稀汉口山。人知窦车骑，计日勒铭还。
杨炎,流崖州至鬼门关作,一去一万里，千知千不还。崖州何处在，生度鬼门关。
李习,凌云寺,古寺临江间碧波，石梯深入白云窠。僧禅寂寂无人迹，满地落花春又过。
刘得仁,和厉玄侍御题户部相公庐山草堂,白云居创毕，诏入凤池年。林长双峰树，潭分并寺泉。石溪盘鹤外，岳室闭猿前。柱史题诗后，松前更肃然。
韩偓,醉著,万里清江万里天，一村桑柘一村烟。渔翁醉著无人唤，过午醒来雪满船。
殷文圭,省试夜投献座主,辟开公道选时英，神镜高悬鉴百灵。混沌分来融间气，欃枪灭处炫文星。烛然兰省三条白，山束龙门万仞青。圣教中兴周礼在，不劳干羽舞明庭。
刘长卿,登馀干古县城,孤城上与白云齐，万古荒凉楚水西。官舍已空秋草绿，女墙犹在夜乌啼。平江渺渺来人远，落日亭亭向客低。沙鸟不知陵谷变，朝飞暮去弋阳溪。
武元衡,酬严维秋夜见寄,遥夜思悠悠，闻钟远梦休。乱林萤烛暗，零露竹风秋。启户云归栋，褰帘月上钩。昭明逢圣代，羁旅别沧洲。骑省潘郎思，衡闱宋玉愁。神仙惭李郭，词赋谢曹刘。松柏应无变，琼瑶不可酬。谁堪此时景，寂寞下高楼。
李山甫,读汉史,四百年间反覆寻，汉家兴替好沾襟。每逢奸诈须挼手，真遇英雄始醒心。王莽弄来曾半破，曹公将去便平沈。当时虚受君恩者，谩向青编作鬼林。
钟辂,缑山月夜闻王子晋吹笙（与厉玄同题）,月满缑山夜，风传子晋笙。初闻盈谷远，渐听入云清。杳异人间曲，遥分鹤上情。孤鸾惊欲舞，万籁寂无声。此夕留烟驾，何时返玉京。唯愁音响绝，晓色出都城。　卷五百一十七
罗隐,韩信庙,剪项移秦势自雄，布衣还是负深功。寡妻稚女俱堪恨，却把馀杯奠蒯通。
欧阳炯,巫山一段云,绛阙登真子。飘飘御彩鸾。碧虚风雨佩光寒，敛袂下云端。月帐朝霞薄，星冠玉蕊攒。远游蓬岛降人间，特地拜龙颜。春去秋来也，愁心似醉醺。去时邀约早回轮，及去又何曾。歌扇花光黦，衣珠滴泪新。恨身翻不作车尘，万里得随君。
毛文锡,恋情深,滴滴铜壶寒漏咽，醉红楼月。宴馀香殿会鸳衾，荡春心。真珠帘下晓光侵，莺语隔琼林。宝帐欲开慵起，恋情深。玉殿春浓花烂漫，簇神仙伴。罗裙窣地缕黄金，奏清音。酒阑歌罢两沉沉，一笑动君心。永愿作鸳鸯伴，恋情深。
顾况,山僧兰若,绝顶茅庵老此生，寒云孤木伴经行。世人那得知幽径，遥向青峰礼磬声。
虞世南,出塞,上将三略远，元戎九命尊。缅怀古人节，思酬明主恩。山西多勇气，塞北有游魂。扬桴上陇坂，勒骑下平原。誓将绝沙漠，悠然去玉门。轻赍不遑舍，惊策骛戎轩。凛凛边风急，萧萧征马烦。雪暗天山道，冰塞交河源。雾锋黯无色，霜旗冻不翻。耿介倚长剑，日落风尘昏。
李端,杂诗,主第辞高饮，石家赴宵会。金谷走车来，玉人骑马待。
灵澈,归湖南作,山边水边待月明，暂向人间借路行。如今还向山边去，只有湖水无行路。
NA,杂曲歌辞·太和第三,庭前鹊绕相思树，井上莺歌争刺桐。含情少妇悲春草，多是良人学转蓬。
虞构,元日,寒光乍退风犹切，春色新行柳未知。
方干,赠玛瑙山禅者（一作赠玛瑙禅师归京）,芿草不停兽，因师山更灵。村林朝乞食，风雨夜开扃。井味兼松粉，云根着净瓶。尘劳如醉梦，对此暂能醒。
孙逖,江行有怀,秋水明川路，轻舟转石圻。霜多山橘熟，寒至浦禽稀。飞席乘风势，回流荡日晖。昼行疑海若，夕梦识江妃。野霁看吴尽，天长望洛非。不知何岁月，一似暮潮归。
窦庠,奉酬侍御家兄东洛闲居夜晴观雪之什,洛阳宫观与天齐，雪净云消月未西。清浅乍分银汉近，辉光渐觉玉绳低。绿醽乍熟堪聊酌，黄竹篇成好命题。应念武关山断处，空愁簿领候晨鸡。
李山甫,遣怀,长松埋涧底，郁郁未出原。孤云飞陇首，高洁不可攀。古道贵拙直，时事不足言。莫饮盗泉水，无为天下先。智者与愚者，尽归北邙山。唯有东流水，年光不暂闲。
李商隐,奉同诸公题河中任中丞新创河亭四韵之作,万里谁能访十洲，新亭云构压中流。河鲛纵玩难为室，海蜃遥惊耻化楼。左右名山穷远目，东西大道锁轻舟。独留巧思传千古，长与蒲津作胜游。
温庭筠,赠僧云栖,麈尾与筇杖，几年离石坛。梵馀林雪厚，棋罢岳钟残。开卷喜先悟，漱瓶知早寒。衡阳寺前雁，今日到长安。
崔翘,郑郎中山亭,篆笔飞章暇，园亭染翰游。地奇人境别，事远俗尘收。书阁山云起，琴斋涧月留。泉清鳞影见，树密鸟声幽。杜馥熏梅雨，荷香送麦秋。无劳置驿骑，文酒可相求。
吕岩,窑头坯歌,窑头坯，随雨破，只是未曾经水火。若经水火烧成砖，留向世间住万年。棱角坚完不复坏，扣之声韵堪磨镌。凡水火，尚成功，坚完万物谁能同。修行路上多少人，穷年炼养费精神。不道未曾经水火，无常一旦临君身。既不悟，终不悔，死了犹来借精髓。主持正念大艰辛，一失人身为异类。君不见洛阳富郑公，说与金丹如盲聋。执迷不悟修真理，焉知潜合造化功。又不见九江张尚书，服药失明神气枯。不知还丹本无质，翻饵金石何太愚。又不见三衢赵枢密，参禅作鬼终不识。修完外体在何边，辩捷语言终不实。窑头坯，随雨破，便似修行这几个。大丈夫，超觉性，了尽空门不为证。伏羲传道至于今，穷理尽性至于命。了命如何是本元，先认坎离并四正。坎离即是真常家，见者超凡须入圣。坎是虎，离是龙，二体本来同一宫。龙吞虎啖居其中，离合浮沈初复终。剥而复，否而泰，进退往来定交会。弦而望，明而晦，消长盈虚相匹配。神仙深入水晶宫，时饮醍醐清更醲。饵之千日功便成，金筋玉骨身已轻。此个景象惟自身，上升早得朝三清。三清圣位我亦有，本来只夺乾坤精。饮凡酒，食膻腥，补养元和冲更盈。自融结，转光明，变作珍珠飞玉京。须臾六年肠不馁，血化白膏体难毁。不食方为真绝粮，真气薰蒸肢体强。既不食，超百亿，口鼻都无凡喘息。真人以踵凡以喉，从此真凡两边立。到此遂成无漏身，胎息丹田涌真火。老氏自此号婴儿，火候九年都经过。留形住世不知春，忽尔天门顶中破。真人出现大神通，从此天仙可相贺。圣贤三教不异门，昧者劳心休恁么。有识自爱生，有形终不灭。叹愚人，空驾说。愚人流荡无则休，落趣循环几时彻。学人学人细寻觅，且须研究古金碧。金碧参同不计年，妙中妙兮玄中玄。
齐己,寄倪署郎中,风雨冥冥春闇移，红残绿满海棠枝。帝乡久别江乡住，椿笋何如樱笋时。海内擅名君作赋，林间外学我为诗。近闻南国升南省，应笑无机老病师。
钱起,蓝田溪杂咏二十二首·药圃,春畦生百药，花叶香初霁。好容似风光，偏来入丛蕙。
NA,郊庙歌辞·五郊乐章·舒和,璿仪气爽惊缇籥，玉吕灰飞含素商。鸣鞞奏管芳羞荐，会舞安歌葆眊扬。
白居易,岁夜咏怀，兼寄思黯,遍数故交亲，何人得六旬。今年已入手，馀事岂关身。老自无多兴，春应不拣人。陶窗与弘阁，风景一时新。
元稹,青云驿,岧峣青云岭，下有千仞谿。裴回不可上，人倦马亦嘶。愿登青云路，若望丹霞梯。谓言青云驿，绣户芙蓉闺。谓言青云骑，玉勒黄金蹄。谓言青云具，瑚琏杂象犀。谓言青云吏，的的颜如珪。怀此青云望，安能复久稽。攀援信不易，风雨正凄凄。已怪杜鹃鸟，先来山下啼。才及青云驿，忽遇蓬蒿妻。延我开荜户，凿窦宛如圭。逡巡吏来谒，头白颜色黧。馈食频叫噪，假器仍乞醯。向时延我者，共舍藿与藜。乘我牂牁马，蒙茸大如羝。悔为青云意，此意良噬脐。昔游蜀门下，有驿名青泥。闻名意惨怆，若坠牢与狴。云泥异所称，人物一以齐。复闻阊阖上，下视日月低。银城蕊珠殿，玉版金字题。大帝直南北，群仙侍东西。龙虎俨队仗，雷霆轰鼓鼙。元君理庭内，左右桃花蹊。丹霞烂成绮，景云轻若绨。天池光滟滟，瑶草绿萋萋。众真千万辈，柔颜尽如荑。手持凤尾扇，头戴翠羽笄。云韶互铿戛，霞服相提携。双双发皓齿，各各扬轻袿。天祚乐未极，溟波浩无堤。秽贱灵所恶，安肯问黔黎。桑田变成海，宇县烹为齑。虚皇不愿见，云雾重重翳。大帝安可梦，阊阖何由跻。灵物可见者，愿以谕端倪。虫蛇吐云气，妖氛变虹霓。获麟书诸册，豢龙醢为臡。凤凰占梧桐，丛杂百鸟栖。野鹤啄腥虫，贪饕不如鸡。山鹿藏窟穴，虎豹吞其麛。灵物比灵境，冠履宁甚睽。道胜即为乐，何惭居稗稊。金张好车马，於陵亲灌畦。在梁或在火，不变玉与鹈。上天勿行行，潜穴勿凄凄。吟此青云谕，达观终不迷。
朱庆馀,送元处士游天台,青冥路口绝人行，独与僧期上赤城。树列烟岚春更好，溪藏冰雪夜偏明。空山雉雊禾苗短，野馆风来竹气清。若过石桥看瀑布，不妨高处便题名。
许浑,登尉佗楼,刘项持兵鹿未穷，自乘黄屋岛夷中。南来作尉任嚣力，北向称臣陆贾功。箫鼓尚陈今世庙，旌旗犹镇昔时宫。越人未必知虞舜，一奏薰弦万古风。
姚合,寄主客张郎中,年长方慕道，金丹事参差。故园归未得，秋风思难持。蹇拙公府弃，朴静高人知。以我齐杖屦，昏旭讵相离。吟诗红叶寺，对酒黄菊篱。所赏未及毕，后游良有期。粲粲华省步，屑屑旅客姿。未同山中去，固当殊路岐。
沈亚之,送文颖上人游天台,露花浮翠瓦，鲜思起芳丛。此际断客梦，况复别志公。既历天台去，言过赤城东。莫说人间事，崎岖尘土中。
秦韬玉,春雪,云重寒空思寂寥，玉尘如糁满春朝。片才著地轻轻陷，力不禁风旋旋销。惹砌任他香粉妒，萦丛自学小梅娇。谁家醉卷珠帘看，弦管堂深暖易调。
裴说,苕溪渔隐》）苦吟僧入定，得句将成功。（以下《诗话》）是事精皆易，唯诗会却难。（《赠贯休》）因携一家住，赢得半年吟。（《石首县》）吟馀潮入浦，坐久烧移山。（《湘江》）三年清似水，六月冷如冰。（《赠县令》）一通红锦重，三事紫罗轻。（以下《绣石书堂》）瘦肌寒带粟，病眼馁生花。避乱一生多。雪留寒竹寺舍冷，风撼早梅城郭香。（《锦绣万花谷,读书贫里乐，搜句静中忙。画球轻蹴壶中地，彩索高飞掌上身。
杨牢,句,虾蟆欲吃月，保护常教圆。心明外不察，月向怀中圆。罗帏若不卷，谁道中无人。魁形下方天顶亚，二十四寸窗中月。
李嶷,读前汉外戚传,人录尚书事，家临御路傍。凿池通渭水，避暑借明光。印绶妻封邑，轩车子拜郎。宠因宫掖里，势极必先亡。
骆宾王,早秋出塞寄东台详正学士,促驾逾三水，长驱望五原。天阶分斗极，地理接楼烦。溪月明关陇，戎云聚塞垣。山川殊物候，风壤异凉暄。戍古秋尘合，沙寒宿雾繁。昔余迷学步，投迹忝词源。兰渚浮延阁，蓬山款禁园。彯缨陪绂冕，载笔偶玙璠。汲冢宁详蠹，秦牢讵辨冤。一朝从篚服，千里骛轻轩。乡梦随魂断，边声入听喧。南图终铩翮，北上遽催辕。吊影惭连茹，浮生倦触藩。数奇何以托，桃李自无言。
于武陵,客中览镜,何当开此镜，即见发如丝。白日急于水，一年能几时。每逢芳草处，长返故园迟。所以多为客，蹉跎欲怨谁。
皎然,奉陪郑使君谔游太湖至洞庭山登上真观却望湖水,郡斋得无事，放舟下南湖。湖中见仙邸，果与心赏俱。不远风物变，忽如寰宇殊。背云视层崖，别是登蓬壶。突兀盘水府，参差沓天衢。回瞻平芜尽，洪流豁中区。气吞江山势，色净氛霭无。灵长习水德，胜势当地枢。朝宗动归心，万里思鸿途。
皮日休,秋晚访李处士所居,门前襄水碧潺潺，静钓归来不掩关。书阁鼠穿厨簏破，竹园霜后桔槔闲。儿童不许惊幽鸟，药草须教上假山。莫为爱诗偏念我，访君多得醉中还。
王维,赠裴十迪,风景日夕佳，与君赋新诗。澹然望远空，如意方支颐。春风动百草，兰蕙生我篱。暧暧日暖闺，田家来致词。欣欣春还皋，淡淡水生陂。桃李虽未开，荑萼满芳枝。请君理还策，取告将农时。
白居易,失鹤,失为庭前雪，飞因海上风。九霄应得侣，三夜不归笼。声断碧云外，影沉明月中。郡斋从此后，谁伴白头翁。
郎士元,送孙愿,悠然富春客，忆与暮潮归。擢第人多羡，如君独步稀。乱流江渡浅，远色海山微。若访新安路，严陵有钓矶。
薛涛,酬李校书,才游象外身虽远，学茂区中事易闻。自顾漳滨多病后，空瞻逸翮舞青云。
李白,金陵三首,晋家南渡日，此地旧长安。地即帝王宅，山为龙虎盘。金陵空壮观，天堑净波澜。醉客回桡去，吴歌且自欢。地拥金陵势，城回江水流。当时百万户，夹道起朱楼。亡国生春草，离宫没古丘。空馀后湖月，波上对江州。六代兴亡国，三杯为尔歌。苑方秦地少，山似洛阳多。古殿吴花草，深宫晋绮罗。并随人事灭，东逝与沧波。
戴叔伦,寄赠翠岩奉上人,兰若倚西冈，年深松桂长。似闻葛洪井，还近赞公房。挂衲云林净，翻经石榻凉。下方一回首，烟露日苍苍。
温庭筠,送襄州李中丞赴从事,汉庭文采有相如，天子通宵爱子虚。把钓看棋高兴尽，焚香起草宦情疏。楚山重叠当归路，溪月分明到直庐。江雨潇潇帆一片，此行谁道为鲈鱼。
刘禹锡,学阮公体三首,少年负志气，信道不从时。只言绳自直，安知室可欺。百胜难虑敌，三折乃良医。人生不失意，焉能慕知己。朔风悲老骥，秋霜动鸷禽。出门有远道，平野多层阴。灭没驰绝塞，振迅拂华林。不因感衰节，安能激壮心。昔贤多使气，忧国不谋身。目览千载事，心交上古人。侯门有仁义，灵台多苦辛。不学腰如磬，徒使甑生尘。
NA,杂曲歌辞·杨下采桑,飞丝惹绿尘，软叶对孤轮。今朝入园去，物色强看人。
白居易,别陕州王司马,笙歌惆怅欲为别，风景阑珊初过春。争得遣君诗不苦，黄河岸上白头人。
赵嘏,江亭晚望,碧江凉冷雁来疏，闲望江云思有馀。秋馆池亭荷叶歇，野人篱落豆花初。无愁自得仙翁术，多病能忘太史书。闻说故园香稻熟，片帆归去就鲈鱼。
徐夤,霜,应节谁穷造化端，菊黄豺祭问应难。红窗透出鸳衾冷，白草飞时雁塞寒。露结芝兰琼屑厚，日干葵藿粉痕残。世间无比催摇落，松竹何人肯更看。
李绅,悲善才,穆王夜幸蓬池曲，金銮殿开高秉烛。东头弟子曹善才，琵琶请进新翻曲。翠蛾列坐层城女，笙笛参差齐笑语。天颜静听朱丝弹，众乐寂然无敢举。衔花金凤当承拨，转腕拢弦促挥抹，花翻凤啸天上来，裴回满殿飞春雪。抽弦度曲新声发，金铃玉珮相瑳切。流莺子母飞上林，仙鹤雌雄唳明月。此时奉诏侍金銮，别殿承恩许召弹。三月曲江春草绿，九霄天乐下云端。紫髯供奉前屈膝，尽弹妙曲当春日。寒泉注射陇水开，胡雁翻飞向天没。日曛尘暗车马散，为惜新声有馀叹。明年冠剑闭桥山，万里孤臣投海畔。笼禽铩翮尚还飞，白首生从五岭归。闻道善才成朽骨，空馀弟子奉音徽。南谯寂寞三春晚，有客弹弦独凄怨。静听深奏楚月光，忆昔初闻曲江宴。心悲不觉泪阑干，更为调弦反覆弹。秋吹动摇神女佩，月珠敲击水晶盘。自怜淮海同泥滓，恨魄凝心未能死。惆怅追怀万事空，雍门感慨徒为尔。
赵嘏,句,浮云悲晚翠，落日泣秋风。。语风双燕立，袅树百劳飞。松岛鹤归书信绝，橘洲风起梦魂香。徒知六国随斤斧，莫有群儒定是非。一千里色中秋月，十万军声半夜潮。。梁王旧馆已秋色，珠履少年轻绣衣。
白居易,问支琴石,疑因星陨空中落，叹被泥埋涧底沈。天上定应胜地上，支机未必及支琴。提携拂拭知恩否，虽不能言合有心。
杜甫,严公仲夏枉驾草堂，兼携酒馔（得寒字）,竹里行厨洗玉盘，花边立马簇金鞍。非关使者征求急，自识将军礼数宽。百年地辟柴门迥，五月江深草阁寒。看弄渔舟移白日，老农何有罄交欢。
岑羲,奉和九月九日登慈恩寺浮屠应制,宝台耸天外，玉辇步云端。日丽重阳景，风摇季月寒。梵堂遥集雁，帝乐近翔鸾。愿献延龄酒，长承湛露欢。
白居易,九日登巴台,黍香酒初熟，菊暖花未开。闲听竹枝曲，浅酌茱萸杯。去年重阳日，漂泊湓城隈。今岁重阳日，萧条巴子台。旅鬓寻已白，乡书久不来。临觞一搔首，座客亦裴回。
姚合,送进士田卓入华山,何物随身去，六经与一琴。辞家计已久，入谷住应深。偶坐僧同石，闲书叶满林。业成须谒帝，无贮白云心。
陆龟蒙,新秋杂题六首·行,寻人直到月坞北，觅鹤便过云峰西。只今犹有疏野调，但绕莓苔风雨畦。
刘禹锡,酬杨八副使将赴湖南途中见寄一绝,知逐征南冠楚材，远劳书信到阳台。明朝若上君山上，一道巴江自此来。
李洞,避地冬夜与二三禅侣吟集茅斋,四海通禅客，搜吟会草亭。撚髭孤烛白，闭目众山青。松挂敲冰杖，垆温注月瓶。独愁悬旧旆，笏冷立残星。
李郢,寄友人乞菊栽,药阑经雨正堪锄，白菊烦君乞数株。潘岳赋中芳思在，陶潜篱下绿英无。移来稍及蝉鸣树，种罢长教酒满壶。子成仙纵难学，九秋思看集鸠雏。
窦群,黔中书事,万事非京国，千山拥丽谯。佩刀看日晒，赐马傍江调。言语多重译，壶觞每独谣。沿流如著翅，不敢问归桡。
唐彦谦,春早落英,纷纷从此见花残，转觉长绳系日难。楼上有愁春不浅，小桃风雪凭阑干。
岑参,题苜蓿峰寄家人,苜蓿峰边逢立春，胡芦河上泪沾巾。闺中只是空相忆，不见沙场愁杀人。
萧微,题少陵别墅,新构茅斋野涧东，松楸交影足悲风。人间岁月如流水，何事频行此路中。
刘昚虚,茙葵花歌（一作岑参诗）,昨日一花开，今日一花开；今日花正好，昨日花已老。人生不得长少年，莫惜床头酤酒钱；请君有钱向酒家，君不见茙葵花。
李咸用,送李尊师归临川,蟠桃一别几千春，谪下人间作至人。尘外烟霞吟不尽，鼎中龙虎伏初驯。除存紫府无他意，终向青冥举此身。辞我麻姑山畔去，蔡经踪迹必相亲。
陈羽,小苑春望宫池柳色（一作御沟新柳）,宛宛如丝柳，含黄一望新。未成沟上暗，且向日边春。袅娜方遮水，低迷欲醉人。托空芳郁郁，逐溜影鳞鳞。弄水滋宵露，垂枝染夕尘。夹堤连太液，还似映天津。
杜甫,遣意二首,啭枝黄鸟近，泛渚白鸥轻。一径野花落，孤村春水生。衰年催酿黍，细雨更移橙。渐喜交游绝，幽居不用名。檐影微微落，津流脉脉斜。野船明细火，宿雁聚圆沙。云掩初弦月，香传小树花。邻人有美酒，稚子夜能赊。
窦巩,新营别墅寄家兄,懒性如今成野人，行藏由兴不由身。莫惊此度归来晚，买得西山正值春。
许浑,送客归峡中（一作将赴京师，津亭别萧处士）,津亭多别离，杨柳半无枝。住接猿啼处，行逢雁过时。江风飏帆急，山月下楼迟。还就西斋宿，烟波劳梦思。
杜甫,赠别贺兰铦,黄雀饱野粟，群飞动荆榛。今君抱何恨，寂寞向时人。老骥倦骧首，苍鹰愁易驯。高贤世未识，固合婴饥贫。国步初返正，乾坤尚风尘。悲歌鬓发白，远赴湘吴春。我恋岷下芋，君思千里莼。生离与死别，自古鼻酸辛。
张昭,汉宗庙乐舞辞,高庙明灵再启图，金根玉辂幸神都。巢阿丹凤衔书命，入昴飞星献宝符。正抚薰弦娱赤子，忽登仙驾泣苍梧。荐樱鹤馆笳箫咽，酌鬯金楹剑珮趋。星俎云罍兼鲁礼，朱干象箾杂巴渝。氤氲龙麝交青琐，仿佛锡銮下蕊珠。荐豆奉觞亲玉几，配天合祖耀璿枢。受釐饮酒皇欢洽，仰俟馀灵泰九区。
白居易,翰林院中感秋怀王质夫（王居仙游山）,何处感时节，新蝉禁中闻。宫槐有秋意，风夕花纷纷。寄迹鸳鹭行，归心鸥鹤群。唯有王居士，知予忆白云。何日仙游寺，潭前秋见君。
马戴,中秋夜坐有怀,秋光动河汉，耿耿曙难分。堕露垂丛药，残星间薄云。心悬赤城峤，志向紫阳君。雁过海风起，萧萧时独闻。
李白,放后遇恩不沾,天作云与雷，霈然德泽开。东风日本至，白雉越裳来。独弃长沙国，三年未许回。何时入宣室，更问洛阳才。
刘兼,春夕遣怀,穷通分定莫凄凉，且放欢情入醉乡。范蠡扁舟终去相，冯唐半世只为郎。风飘玉笛梅初落，酒泛金樽月未央。休把虚名挠怀抱，九原丘陇尽侯王。
杜甫,江亭,坦腹江亭暖，长吟野望时。水流心不竞，云在意俱迟。寂寂春将晚，欣欣物自私。故林归未得，排闷强裁诗。
杜甫,别苏徯（赴湖南幕）,故人有游子，弃掷傍天隅。他日怜才命，居然屈壮图。十年犹塌翼，绝倒为惊吁。消渴今如在，提携愧老夫。岂知台阁旧，先拂凤凰雏。得实翻苍竹，栖枝把翠梧。北辰当宇宙，南岳据江湖。国带风尘色，兵张虎豹符。数论封内事，挥发府中趋。赠尔秦人策，莫鞭辕下驹。
卢纶,送元赞府重任龙门县,二职亚陶公，归程与梦同。柳垂平泽雨，鱼跃大河风。混迹威长在，孤清志自雄。应嗤向隅者，空寄路尘中。
王维,喜祖三至留宿,门前洛阳客，下马拂征衣。不枉故人驾，平生多掩扉。行人返深巷，积雪带馀晖。早岁同袍者，高车何处归。
黄滔,广州试越台怀古,南越千年事，兴怀一旦来。歌钟非旧俗，烟月有层台。北望人何在，东流水不回。吹窗风杂瘴，沾槛雨经梅。壮气曾难揖，空名信可哀。不堪登览处，花落与花开。
杜甫,莫相疑行,男儿生无所成头皓白，牙齿欲落真可惜。忆献三赋蓬莱宫，自怪一日声辉赫。集贤学士如堵墙，观我落笔中书堂。往时文彩动人主，此日饥寒趋路旁。晚将末契托年少，当面输心背面笑。寄谢悠悠世上儿，不争好恶莫相疑。
唐彦谦,咏葡萄,西园晚霁浮嫩凉，开尊漫摘葡萄尝。满架高撑紫络索，一枝斜亸金琅珰。天风飕飕叶栩栩，蝴蝶声干作晴雨。神蛟清夜蛰寒潭，万片湿云飞不起。石家美人金谷游，罗帏翠幕珊瑚钩。玉盘新荐入华屋，珠帐高悬夜不收。胜游记得当年景，清气逼人毛骨冷。笑呼明镜上遥天，醉倚银床弄秋影。
曹邺,捕渔谣,天子好征战，百姓不种桑。天子好年少，无人荐冯唐。天子好美女，夫妇不成双。
李端,奉送宋中丞使河源,东周遣戍役，才子欲离群。部领河源去，悠悠陇水分。笳声悲塞草，马首渡关云。辛苦逢炎热，何时及汉军。
元稹,酬乐天劝醉,神曲清浊酒，牡丹深浅花。少年欲相饮，此乐何可涯。沉机造神境，不必悟楞伽。酡颜返童貌，安用成丹砂。刘伶称酒德，所称良未多。愿君听此曲，我为尽称嗟。一杯颜色好，十盏胆气加。半酣得自恣，酩酊归太和。共醉真可乐，飞觥撩乱歌。独醉亦有趣，兀然无与他。美人醉灯下，左右流横波。王孙醉床上，颠倒眠绮罗。君今劝我醉，劝醉意如何。
司马扎,沧浪峡,山下水声深，水边山色聚。月照秋自清，花名春不去。似非人间境，又近红尘路。乍入洞中天，更移云外步。我殊惺惺者，犹得沧浪趣。可以濯吾缨，斯言诚所慕。
于季子,咏云,瑞云千里映，祥辉四望新。随风乱鸟翅，泛水结鱼鳞。布叶疑临夏，开花讵待春。愿得承嘉景，无令掩桂轮。
李白,题元丹丘颍阳山居,仙游渡颍水，访隐同元君。忽遗苍生望，独与洪崖群。卜地初晦迹，兴言且成文。却顾北山断，前瞻南岭分。遥通汝海月，不隔嵩丘云。之子合逸趣，而我钦清芬。举迹倚松石，谈笑迷朝曛。益愿狎青鸟，拂衣栖江濆。
张建封,酬韩校书愈打球歌,仆本修文持笔者，今来帅领红旌下。不能无事习蛇矛，闲就平场学使马。军中伎痒骁智材，竞驰骏逸随我来。护军对引相向去，风呼月旋朋先开。俯身仰击复傍击，难于古人左右射。齐观百步透短门，谁羡养由遥破的。儒生疑我新发狂，武夫爱我生雄光。杖移鬃底拂尾后，星从月下流中场。人不约，心自一。马不鞭，蹄自疾。凡情莫辨捷中能，拙目翻惊巧时失。韩生讶我为斯艺，劝我徐驱作安计。不知戎事竟何成，且愧吾人一言惠。
张祜,横吹曲辞·入关,都城连百二，雄险北回环。地势遥尊岳，河流侧让关。秦皇曾虎视，汉祖亦龙颜。何事枭凶辈，干戈自不闲。
NA,郊庙歌辞·梁郊祀乐章·庆隆,恭祀上帝，于国之阳。爵醴是荷，鸿基永昌。
钱珝,春恨三首,负罪将军在北朝，秦淮芳草绿迢迢。高台爱妾魂销尽，始得丘迟为一招。久戍临洮报未归，箧香销尽别时衣。身轻愿比兰阶蝶，万里还寻塞草飞。永巷频闻小苑游，旧恩如泪亦难收。君前愿报新颜色，团扇须防白露秋。
张南史,泉,泉，泉。色净，苔鲜。石上激，云中悬。津流竹树，脉乱山川。扣玉千声应，含风百道连。太液并归池上，云阳旧出宫边。北陵井深凿不到，我欲添泪作潺湲。
NA,武后时童谣,红绿复裙长，千里万里犹香。
孟云卿,田园观雨兼晴后作,贫贱少情欲，借荒种南陂。我非老农圃，安得良土宜。秋成不廉俭，岁馀多馁饥。顾视仓廪间，有粮不成炊。晨登南园上，暮歇清蝉悲。早苗既芃芃，晚田尚离离。五行孰堪废，万物当及时。贤哉数夫子，开翅慎勿迟。
王建,赠王侍御,愚者昧邪正，贵将平道行。君子抱仁义，不惧天地倾。三受主人辟，方出咸阳城。迟疑匪自崇，将显求贤名。自来掌军书，无不尽臣诚。何必操白刃，始致海内平。恭事四海人，甚于敬公卿。有恶如己辱，闻善如己荣。或人居饥寒，进退陈中情。彻晏听苦辛，坐卧身不宁。以心应所求，尽家犹为轻。衣食有亲疏，但恐逾礼经。我今愿求益，讵敢为友生。幸君扬素风，永作来者程。
戴叔伦,杂曲歌辞·转应词,边草，边草，边草尽来兵老。山南山北雪晴，千里万里月明。明月，明月，胡笳一声愁绝。
高璩,句,公斋一到人非旧，诗板重寻墨尚新。
庄翱,寻幽居不遇,满庭花落迷行路，绕院泉声写半山。向暮此中回首去，洞门深处鸟关关。
王建,寻橦歌,人间百戏皆可学，寻橦不比诸馀乐。重梳短髻下金钿，红帽青巾各一边。身轻足捷胜男子，绕竿四面争先缘。习多倚附欹竿滑，上下蹁跹皆著袜。翻身垂颈欲落地，却住把腰初似歇。大竿百夫擎不起，袅袅半在青云里。纤腰女儿不动容，戴行直舞一曲终。回头但觉人眼见，矜难恐畏天无风。险中更险何曾失，山鼠悬头猿挂膝。小垂一手当舞盘，斜惨双蛾看落日。斯须改变曲解新，贵欲欢他平地人。散时满面生颜色，行步依前无气力。
罗隐,思归行（一作于濆诗）,不耕南亩田，为爱东堂桂。身同树上花，一落又经岁。交亲亦相薄，知己恩潜替。日开十二门，自是无归计。
杜牧,遣兴,镜弄白髭须，如何作老夫。浮生长勿勿，儿小且呜呜。忍过事堪喜，泰来忧胜无。治平心径熟，不遣有穷途。
张乔,宴边将,一曲梁州金石清，边风萧飒动江城。座中有老沙场客，横笛休吹塞上声。
李昌符,绿珠咏,洛阳佳丽与芳华，金谷园中见百花。谁遣当年坠楼死，无人巧笑破孙家。
NA,广陵古冢石刻,日为箭兮月为弓，四时躬人兮无穷。但得天将明月死，不觉人随流水空。山川秀兮碧穹窿，崇夫人墓兮直其中。猿啼鸟啸烟濛濛，千年万年松柏风。
岑参,送周子落第游荆南,足下复不第，家贫寻故人。且倾湘南酒，羞对关西尘。山店橘花发，江城枫叶新。若从巫峡过，应见楚王神。
李询,赠织锦人,札札机声晓复晡，眼穿力尽竟何如。美人一曲成千赐，心里犹嫌花样疏。
高蟾,下第后上永崇高侍郎,天上碧桃和露种，日边红杏倚云栽。芙蓉生在秋江上，不向东风怨未开。
马戴,宿裴氏溪居怀厉玄先辈,树下孤石坐，草间微有霜。同人不同北，云鸟自南翔。迢递夜山色，清泠泉月光。西风耿离抱，江海遥相望。
孙鲂,春苔,底物最牵吟，秋苔独自寻。何时连夜雨，叠翠满松阴。湘岸荒祠静，吴宫古砌深。侯门还可惜，长被马蹄侵。
骆宾王,咏镜,写月无芳桂，照日有花菱。不持光谢水，翻将影学冰。
NA,郊庙歌辞·梁太庙乐舞辞·饮福,戛玉摐金永颂声，檿丝孤竹和且清。灵歆醉止牺象盈，自天降福千万龄。
徐凝,观浙江涛,浙江悠悠海西绿，惊涛日夜两翻覆。钱塘郭里看潮人，直至白头看不足。
姚合,寄崔之仁山人,不得之仁消息久，秋来体色复何如。苦将杯酒判身病，狂作文章信手书。官职卑微从客笑，性灵闲野向钱疏。几时身计浑无事，拣取深山一处居。
韩偓,翠碧鸟（以上并在醴陵作）,天长水远网罗稀，保得重重翠碧衣。挟弹小儿多害物，劝君莫近市朝飞。
陆龟蒙,舞曲歌辞·吴俞儿舞歌·矛俞,手盘风，头背分，电光战扇，欲刺敲心留半线。缠肩绕脰，dl合眩旋，卓植赴列，夺避中节。前冲函礼穴，上指孛彗灭，与君一用来有截。
李频,送友人游塞北,朔野正秋风，前程见碛鸿。日西身独远，山转路无穷。树隔高关断，沙连大漠空。君看河外将，早晚拟平戎。
李义府,招谕有怀赠同行人（一作李乂诗）,远游冒艰阻，深入劳存谕。春去辞国门，秋还在边戍。轩车行未返，节序催难驻。陌上悲转蓬，园中想芳树。蜀山自纷纠，岷水恒奔注。临泛多苦怀，登攀寡欢趣。永夕飞淫雨，崇朝蒸毒雾。不求绥岭桃，宁美邛乡蒟。白狼行欲静，骢马何常驱。愿接轺旆尘，联翩东北骛。
杜甫,望岳,岱宗夫如何，齐鲁青未了。造化钟神秀，阴阳割昏晓。荡胸生曾云，决眦入归鸟。会当凌绝顶，一览众山小。
许浑,和毕员外雪中见寄,仙署淹清景，雪华松桂阴。夜凌瑶席宴，春寄玉京吟。烛晃垂罗幕，香寒重绣衾。相思不相访，烟月剡溪深。
李嘉祐,送陆士伦宰义兴,阳羡兰陵近，高城带水闲。浅流通野寺，绿茗盖春山。长吏多愁罢，游人讵肯还。知君日清净，无事掩重关。
刘禹锡,赴连州途经洛阳诸公置酒相送张员外贾…率尔酬之,谪在三湘最远州，边鸿不到水南流。如今暂寄樽前笑，明日辞君步步愁。
薛涛,西岩,凭阑却忆骑鲸客，把酒临风手自招。细雨声中停去马，夕阳影里乱鸣蜩。
王昌龄,送刘十五之郡,平明江雾寒，客马江上发。扁舟事洛阳，窅窅含楚月。
李瀚1,留题座主和凝旧阁,座主登庸归凤阙，门生批诏立鳌头。玉堂旧阁多珍玩，可作西斋润笔不。
韩滉,判僧云晏五人聚赌喧诤语,正法何曾执贝，空门不积馀财。白日既能赌博，通宵必醉尊罍。强说天堂难到，又言地狱长开。并付江神收管，波中便是泉台。
白居易,答崔侍郎、钱舍人书问，因继以诗,旦暮两蔬食，日中一闲眠。便是了一日，如此已三年。心不择时适，足不拣地安。穷通与远近，一贯无两端。常见今之人，其心或不然。在劳则念息，处静已思喧。如是用身心，无乃自伤残。坐输忧恼便，安得形神全。吾有二道友，蔼蔼崔与钱。同飞青云路，独堕黄泥泉。岁暮物万变，故情何不迁。应为平生心，与我同一源。帝乡远于日，美人高在天。谁谓万里别，常若在目前。泥泉乐者鱼，云路游者鸾。勿言云泥异，同在逍遥间。因君问心地，书后偶成篇。慎勿说向人，人多笑此言。
NA,郊庙歌辞·祀九宫贵神乐章·肃和,歌工既奏，神位既秩。天符众星，运行太一。声和十管，气应中律。肃肃明廷，介兹元吉。
刘湾,出塞曲（一作刘济诗）,将军在重围，音信绝不通。羽书如流星，飞入甘泉宫。倚是并州儿，少年心胆雄。一朝随召募，百战争王公。去年桑干北，今年桑干东。死是征人死，功是将军功。汗马牧秋月，疲卒卧霜风。仍闻左贤王，更将围云中。
齐己,赠李明府,名家宰名邑，将谓屈锋铓。直是难苏俗，能消不下堂。冰痕生砚水，柳影透琴床。何必称潇洒，独为诗酒狂。
李峤,笙,悬匏曲沃上，孤筱汶阳隈。形写歌鸾翼，声随舞凤哀。欢娱分北里，纯孝即南陔。今日虞音奏，跄跄鸟兽来。
刘言史,观绳伎（潞府李相公席上作）,泰陵遗乐何最珍，彩绳冉冉天仙人。广场寒食风日好，百夫伐鼓锦臂新。银画青绡抹云发，高处绮罗香更切。重肩接立三四层，著屐背行仍应节。两边丸剑渐相迎，侧身交步何轻盈。闪然欲落却收得，万人肉上寒毛生。危机险势无不有，倒挂纤腰学垂柳。下来一一芙蓉姿，粉薄钿稀态转奇。坐中还有沾巾者，曾见先皇初教时。
马戴,田氏南楼对月,主人同露坐，明月在高台。咽咽阴虫叫，萧萧寒雁来。影摇疏木落，魄转曙钟开。幸免丹霞映，清光溢酒杯。
刘沧,秋夕山斋即事,衡门无事闭苍苔，篱下萧疏野菊开。半夜秋风江色动，满山寒叶雨声来。雁飞关塞霜初落，书寄乡闾人未回。独坐高窗此时节，一弹瑶瑟自成哀。
NA,附：上元初嵩山石记,木子当天下，止戈龙。李代代不移宗，中鼎显真容，基千万岁。
白居易,日高卧,怕寒放懒日高卧，临老谁言牵率身。夹幕绕房深似洞，重裀衬枕暖于春，小青衣动桃根起，嫩绿醅浮竹叶新。未裹头前倾一醆，何如冲雪趁朝人。
白居易,秋怀,月出照北堂，光华满阶墀。凉风从西至，草木日夜衰。桐柳减绿阴，蕙兰消碧滋。感物私自念，我心亦如之。安得长少壮，盛衰迫天时。人生如石火，为乐长苦迟。
殷尧藩,吴宫,吴王爱歌舞，夜夜醉婵娟。见日吹红烛，和尘扫翠钿。徒令勾践霸，不信子胥贤。莫问长洲草，荒凉无限年。
崔涂,幽兰,幽植众宁知，芬芳只暗持。自无君子佩，未是国香衰。白露沾长早，春风到每迟。不如当路草，芬馥欲何为。
戴叔伦,登楼望月寄凤翔李少尹,陌上凉风槐叶凋，夕阳清露湿寒条。登楼望月楚山迥，月到南楼山独遥。心送情人趋凤阙，目随阳雁极烟霄。轩辕不重无名客，此地还能访寂寥。
韦应物,赋得沙际路，送从叔象,独树沙边人迹稀，欲行愁远暮钟时。野泉几处侵应尽，不遇山僧知问谁。
元稹,古筑城曲五解,年年塞下丁，长作出塞兵。自从冒顿强，官筑遮虏城。筑城须努力，城高遮得贼。但恐贼路多，有城遮不得。丁口传父言，莫问城坚不。平城被虏围，汉劚城墙走。因兹请休和，虏往骑来过。半疑兼半信，筑城犹嵯峨。筑城安敢烦，愿听丁一言。请筑鸿胪寺，兼愁虏出关。
李洞,送僧清演归山,毛褐斜肩背负经，晓思吟入窦山青。峰前野水横官道，踏着秋天三四星。
牟融,水西草堂,萝径萧然曲业存，闲云流水四无邻。身留白屋潜踪迹，门吟学隐沦。吟对琴尊江上月，笑看花木镜中春。遗书自有亲处，何必驱驰扰世尘。
白居易,禁中秋宿,风翻朱里幕，雨冷通中枕。耿耿背斜灯，秋床一人寝。
白居易,与梦得同登栖灵塔（一无栖字）,半月悠悠在广陵，何楼何塔不同登。共怜筋力犹堪在，上到栖灵第九层。
吕岩,劝世,一毫之善，与人方便。一毫之恶，劝君莫作。衣食随缘，自然快乐。算是甚命，问什么卜。欺人是祸，饶人是福。天眼昭昭，报应甚速。谛听吾言，神钦鬼伏。
卢仝,月蚀诗,新天子即位五年，岁次庚寅，斗柄插子，律调黄钟。森森万木夜僵立，寒气赑屃顽无风。烂银盘从海底出，出来照我草屋东。天色绀滑凝不流，冰光交贯寒曈曨。初疑白莲花，浮出龙王宫。八月十五夜，比并不可双。此时怪事发，有物吞食来。轮如壮士斧斫坏，桂似雪山风拉摧。百炼镜，照见胆，平地埋寒灰。火龙珠，飞出脑，却入蚌蛤胎。摧环破璧眼看尽，当天一搭如煤炱。磨踪灭迹须臾间，便似万古不可开。不料至神物，有此大狼狈。星如撒沙出，争头事光大。奴婢炷暗灯，掩菼如玳瑁。今夜吐焰长如虹，孔隙千道射户外。玉川子，涕泗下，中庭独自行。念此日月者，太阴太阳精。皇天要识物，日月乃化生。走天汲汲劳四体，与天作眼行光明。此眼不自保，天公行道何由行。吾见阴阳家有说，望日蚀月月光灭，朔月掩日日光缺。两眼不相攻，此说吾不容。又孔子师老子云，五色令人目盲。吾恐天似人，好色即丧明。幸且非春时，万物不娇荣。青山破瓦色，绿水冰峥嵘。花枯无女艳，鸟死沉歌声。顽冬何所好，偏使一目盲。传闻古老说，蚀月虾蟆精。径圆千里入汝腹，汝此痴骸阿谁生。可从海窟来，便解缘青冥。恐是眶睫间，掩塞所化成。黄帝有二目，帝舜重瞳明。二帝悬四目，四海生光辉。吾不遇二帝，滉漭不可知。何故瞳子上，坐受虫豸欺。长嗟白兔捣灵药，恰似有意防奸非。药成满臼不中度，委任白兔夫何为。忆昔尧为天，十日烧九州。金烁水银流，玉煼丹砂焦。六合烘为窑，尧心增百忧。帝见尧心忧，勃然发怒决洪流。立拟沃杀九日妖，天高日走沃不及，但见万国赤子bb々生鱼头。此时九御导九日，争持节幡麾幢旒。驾车六九五十四头蛟螭虬，掣电九火輈。汝若蚀开齱bg轮，御辔执索相爬钩，推荡轰訇入汝喉。红鳞焰鸟烧口快，翎鬣倒侧声醆邹。撑肠拄肚礧傀如山丘，自可饱死更不偷。不独填饥坑，亦解尧心忧。恨汝时当食，藏头擫脑不肯食。不当食，张唇哆觜食不休。食天之眼养逆命，安得上帝请汝刘。呜呼，人养虎，被虎啮。天媚蟆，被蟆瞎。乃知恩非类，一一自作孽。吾见患眼人，必索良工诀。想天不异人，爱眼固应一。安得常娥氏，来习扁鹊术。手操舂喉戈，去此睛上物。其初犹朦胧，既久如抹漆。但恐功业成，便此不吐出。玉川子又涕泗下，心祷再拜额榻砂土中，地上虮虱臣仝告愬帝天皇。臣心有铁一寸，可刳妖蟆痴肠。上天不为臣立梯磴，臣血肉身，无由飞上天，扬天光。封词付与小心风，颰排阊阖入紫宫。密迩玉几前擘坼，奏上臣仝顽愚胸。敢死横干天，代天谋其长。东方苍龙角，插戟尾捭风。当心开明堂。统领三百六十鳞虫，坐理东方宫。月蚀不救援，安用东方龙。南方火鸟赤泼血，项长尾短飞跋躠，头戴井冠高逵枿。月蚀鸟宫十三度，鸟为居停主人不觉察，贪向何人家。行赤口毒舌，毒虫头上吃却月，不啄杀。虚眨鬼眼明gPoA，鸟罪不可雪。西方攫虎立踦踦，斧为牙，凿为齿。偷牺牲，食封豕。大蟆一脔，固当软美。见似不见，是何道理。爪牙根天不念天，天若准拟错准拟。北方寒龟被蛇缚，藏头入壳如入狱。蛇筋束紧束破壳，寒龟夏鳖一种味。且当以其肉充臛，死壳没信处，唯堪支床脚，不堪钻灼与天卜。岁星主福德，官爵奉董秦。忍使黔娄生，覆尸无衣巾。天失眼不吊，岁星胡其仁。荧惑矍铄翁，执法大不中。月明无罪过，不纠蚀月虫。年年十月朝太微。支卢谪罚何灾凶。土星与土性相背，反养福德生祸害。到人头上死破败，今夜月蚀安可会。太白真将军，怒激锋铓生。恒州阵斩郦定进，项骨脆甚春蔓菁。天唯两眼失一眼，将军何处行天兵。辰星任廷尉，天律自主持。人命在盆底，固应乐见天盲时。天若不肯信，试唤皋陶鬼一问。一如今日，三台文昌宫，作上天纪纲。环天二十八宿，磊磊尚书郎。整顿排班行，剑握他人将。一四太阳侧，一四天市傍。操斧代大匠，两手不怕伤。弧矢引满反射人，天狼呀啄明煌煌。痴牛与騃女，不肯勤农桑。徒劳含淫思，旦夕遥相望。蚩尤簸旗弄旬朔，始捶天鼓鸣珰琅。枉矢能蛇行，眊目森森张。天狗下舐地，血流何滂滂。谲险万万党，架构何可当。眯目衅成就，害我光明王。请留北斗一星相北极，指麾万国悬中央。此外尽扫除，堆积如山冈，赎我父母光。当时常星没，殒雨如迸浆。似天会事发，叱喝诛奸强。何故中道废，自遗今日殃。善善又恶恶，郭公所以亡。愿天神圣心，无信他人忠。玉川子词讫，风色紧格格。近月黑暗边，有似动剑戟。须臾痴蟆精，两吻自决坼。初露半个璧，渐吐满轮魄。众星尽原赦，一蟆独诛磔。腹肚忽脱落，依旧挂穹碧。光彩未苏来，惨澹一片白。奈何万里光，受此吞吐厄。再得见天眼，感荷天地力。或问玉川子，孔子修春秋。二百四十年，月蚀尽不收。今子咄咄词，颇合孔意不。玉川子笑答，或请听逗留。孔子父母鲁，讳鲁不讳周。书外书大恶，故月蚀不见收。予命唐天，口食唐土。唐礼过三，唐乐过五。小犹不说，大不可数。灾沴无有小大愈，安得引衰周，研核其可否。日分昼，月分夜，辨寒暑。一主刑，二主德，政乃举。孰为人面上，一目偏可去。愿天完两目，照下万方土，万古更不瞽，万万古，更不瞽，照万古。
张说,岳州九日宴道观西阁,摇落长年叹，蹉跎远宦心。北风嘶代马，南浦宿阳禽。佳此黄花酌，酣馀白首吟。凉云霾楚望，濛雨蔽荆岑。登眺思清景，谁将眷浊阴。钓歌出江雾，樵唱入山林。鱼以嘉名采，木为美材侵。大道由中悟，逍遥匪外寻。参佐多君子，词华妙赏音。留题洞庭观，望古意何深。
孟迟,莲塘,脉脉低回殷袖遮，脸横秋水髻盘鸦。莲茎有刺不成折，尽日岸傍空看花。
贾岛,送知兴上人,久住巴兴寺，如今始拂衣。欲临秋水别，不向故园归。锡挂天涯树，房开岳顶扉。下看千里晓，霜海日生微。
王维,从军行,吹角动行人，喧喧行人起。笳悲马嘶乱，争渡金河水。日暮沙漠陲，战声烟尘里。尽系名王颈，归来献天子。
郑谷,高蟾先辈以诗笔相示抒成寄酬,张生故国三千里，知者唯应杜紫微。君有君恩秋后叶，可能更羡谢玄晖。
权德舆,春送十四叔赴任渝州录事绝句（中字）,随牒忽离南北巷，解巾都吏有清风。巴城锁印六联静，尽日闲谣廨署中。
元稹,使东川·梁州梦,梦君同绕曲江头，也向慈恩院院游。亭吏呼人排去马，所惊身在古梁州。
雍陶,春怀旧游,吟想旧经过，花时奈远何。别来长似见，春梦入关多。
白居易,萧庶子相过,半日停车马，何人在白家。殷勤萧庶子，爱酒不嫌茶。
薛涛,别李郎中,花落梧桐凤别凰，想登秦岭更凄凉。安仁纵有诗将赋，一半音词杂悼亡。
姚鹄,送友人出塞,帝城春色著寒梅，去恨离怀醉不开。作别欲将何计免，此行应又隔年回。入河残日雕西尽，卷雪惊蓬马上来。有思莫忘清塞学，众传君负佐王才。
皮日休,吴中苦雨因书一百韵寄鲁望,全吴临巨溟，百里到沪渎。海物竞骈罗，水怪争渗漉。狂蜃吐其气，千寻勃然蹙。一刷半天墨，架为欹危屋。怒鲸瞪相向，吹浪山毂毂。倏忽腥杳冥，须臾坼崖谷。帝命有严程，慈物敢潜伏。嘘之为玄云，弥亘千万幅。直拔倚天剑，又建横海纛。化之为暴雨，潈潈射平陆。如将月窟写，似把天河扑。著树胜戟支，中人过箭镞。龙光倏闪照，虬角搊琤触。此时一千里，平下天台瀑。雷公恣其志，ze磹裂电目。蹋破霹雳车，折却三四辐。雨工避罪者，必在蚊睫宿。狂发铿訇音，不得懈怠僇。顷刻势稍止，尚自倾蔌蔌。不敢履洿处，恐蹋烂地轴。自尔凡十日，茫然晦林麓。只是遇滂沱，少曾逢霢霂。伊余之廨宇，古制拙卜筑。颓檐倒菌黄，破砌顽莎绿。只有方丈居，其中蹐且跼。朽处或似醉，漏时又如沃。阶前平泛滥，墙下起趢趚。唯堪著笞笠，复可乘艒宿。鸡犬并淋漓，儿童但咿噢。勃勃生湿气，人人牢于锔。须眉渍将断，肝膈蒸欲熟。当庭死兰芷，四垣盛薋菉。解帙展断书，拂床安坏椟。跳梁老蛙黾，直向床前浴。蹲前但相聒，似把白丁辱。空厨方欲炊，渍米未离bL。薪蒸湿不著，白昼须然烛。污莱既已泞，买鱼不获鮛。竟未成麦饘，安能得粱肉。更有陆先生，荒林抱穷蹙。坏宅四五舍，病筱三两束。盖檐低碍首，藓地滑澾足。注欲透承尘，湿难庇厨簏。低摧在圭窦，索漠抛偏裻。手指既已胼，肌肤亦将瘯。一苞势欲陊，将撑乏寸木。尽日欠束薪，经时无寸粟。eA蝓将入甑，蟚蜞已临鍑。娇儿未十岁，枵然自啼哭。一钱买粔籹，数里走病仆。破碎旧鹤笼，狼藉晚蚕蔟。千卷素书外，此外无馀蓄。著处纻衣裂，戴次纱帽醭。恶阴潜过午，未及烹葵菽。吴中铜臭户，七万沸如臛。啬止甘蟹ee，侈唯僭车服。皆希尉吏旨，尽怕里胥录。低眉事庸奴，开颜纳金玉。唯到陆先生，不能分一斛。先生之志气，薄汉如鸿鹄。遇善必擎跽，见才辄驰逐。廉不受一芥，其馀安可黩。如何乡里辈，见之乃猬缩。粤予苦心者，师仰但踖踧。受易既可注，请玄又堪卜。百家皆搜荡，六艺尽翻覆。似馁见太牢，如迷遇华烛。半年得酬唱，一日屡往复。三秀间稂莠，九成杂巴濮。奔命既不暇，乞降但相续。吟诗口吻噅，把笔指节瘃。君才既不穷，吾道由是笃。所益谅弘多，厥交过亲族。相逢似丹漆，相望如脁肭。论业敢并驱，量分合继躅。相违始两日，忡忡想华缛。出门泥漫漶，恨无直辕輂。十钱赁一轮，逢上鸣斛觫。赤脚枕书帙，访予穿诘曲。入门且抵掌，大噱时碌碌。兹淋既浃旬，无乃害九谷。予惟饿不死，得非道之福。手中捉诗卷，语快还共读。解带似归来，脱巾若沐浴。疏如松间篁，野甚麋对鹿。行谭弄书签，卧话枕棋局。呼童具盘餐，擫衣换鸡鹜。或蒸一升麻，或煠两把菊。用以阅幽奇，岂能资口腹。十分煎皋卢，半榼挽醽醁。高谈繄无尽，昼漏何太促。我公大司谏，一切从民欲。梅润侵束杖，和气生空狱。而民当斯时，不觉有烦溽。念涝为之灾，拜神再三告。太阴霍然收，天地一澄肃。燔炙既芬芬，威仪乃毣毣。须权元化柄，用拯中夏酷。我愿荐先生，左右辅司牧。兹雨何足云，唯思举颜歜。
李贺,塞下曲,胡角引北风，蓟门白于水。天含青海道，城头月千里。露下旗濛濛，寒金鸣夜刻。蕃甲锁蛇鳞，马嘶青冢白。秋静见旄头，沙远席羁愁。帐北天应尽，河声出塞流。
司空图,春山,可是武陵溪，春芳著路迷。花明催曙早，云腻惹空低。
源乾曜,禅社首乐章,灵具醉，杳熙熙。灵将往，眇禗禗。愿明德，吐正词。烂遗光，流祯祺。
李群玉,酬崔表仁,昨日朱门一见君，忽惊野鹤在鸡群。不应长啄潢污水，早晚归飞碧落云。
李绛,省试恩赐耆老布帛（一作崔宗诗）,涣汗中天发，殊私海外存。衰颜逢圣代，华发受皇恩。烛物明尧日，垂衣辟禹门。惜时悲落景，赐帛慰馀魂。厚泽沾翔泳，微生保子孙。盛明今尚齿，欢奉九衢樽。
苏颋,小园纳凉即事,烦暑避蒸郁，居闲习高明。长风自远来，层阁有馀清。散洒纳凉气，萧条遗世情。奈何夸大隐，终日系尘缨。
贯休,轻薄篇二首,绣林锦野，春态相压。谁家少年，马蹄蹋蹋。斗鸡走狗夜不归，一掷赌却如花妾。谁云不颠不狂，其名不彰，悲夫！木落萧萧，虫鸣唧唧。不觉朱蔫脸红，霜劫鬓漆。世途多事，泣向秋日。方今少壮不努力，老大徒伤悲，如何？
鲍溶,风筝,何响与天通，瑶筝挂望中。彩弦非触指，锦瑟忽闻风。雁柱虚连势，鸾歌且坠空。夜和霜击磬，晴引凤归桐。幽咽谁生怨，清泠自匪躬。秦姬收宝匣，搔首不成功。
杜牧,过骊山作,始皇东游出周鼎，刘项纵观皆引颈。削平天下实辛勤，却为道傍穷百姓。黔首不愚尔益愚，千里函关囚独夫。牧童火入九泉底，烧作灰时犹未枯。
杜甫,溪涨,当时浣花桥，溪水才尺馀。白石明可把，水中有行车。秋夏忽泛溢，岂惟入吾庐。蛟龙亦狼狈，况是鳖与鱼。兹晨已半落，归路跬步疏。马嘶未敢动，前有深填淤。青青屋东麻，散乱床上书。不意远山雨，夜来复何如。我游都市间，晚憩必村墟。乃知久行客，终日思其居。
钱起,过桐柏山,秋风过楚山，山静秋声晚。赏心无定极，仙步亦清远。返照云窦空，寒流石苔浅。羽人昔已去，灵迹欣方践。投策谢归途，世缘从此遣。
张蠙,寄太白禅师,何年万仞顶，独有坐禅僧。客上应无路，人传或见灯。斋厨唯有橡，讲石任生藤。遥想东林社，如师谁复能。
皎然,短歌行,古人若不死，吾亦何所悲。萧萧烟雨九原上，白杨青松葬者谁。贵贱同一尘，死生同一指。人生在世共如此，何异浮云与流水。短歌行，短歌无穷日已倾。邺宫梁苑徒有名，春草秋风伤我情。何为不学金仙侣，一悟空王无死生。
薛逢,九日嘉州发军亭即事,三江分注界平沙，何处云山是我家。舞鹤洲中翻白浪，掬金滩上折黄花。不愁故国归无日，却恨浮名苦有涯。向暮酒酣宾客散，水天狼藉变馀霞。
李宣古,杜司空席上赋,红灯初上月轮高，照见堂前万朵桃。觱栗调清银象管，琵琶声亮紫檀槽。能歌姹女颜如玉，解引萧郎眼似刀。争奈夜深抛耍令，舞来挼去使人劳。
顾况,上古之什补亡训传十三章·十月之郊一章,十月之郊，群木肇生。阳潜地中，舒达句萌。曀其蔚兮，不可以游息。乃熂蒺藜，乃夷荆棘，乃繇彼曲直，匠氏度思。登斧以时，泽梁蓁蓁。无或夭枝，有巨根蒂。生混茫际，呼吸群籁。万人挥斤，坎坎有厉。陆迁水济，百力殚弊。审方面势，姑博其制，作为公室。公室既成，御燥湿风日。栋之斯厚，榱之斯密。如翼于飞，如鳞栉比。缭以周墉。墄以崇阶。俯而望之，矗与云齐。eF砆碔砆，藻井旋题。丹素之燝兮，椒桂之馥兮。高阁高阁，珠缀结络。金铺烂若，不集于鸟雀。绘事告毕，宾筵秩秩，乃命旨酒琴瑟。琴瑟在堂，莫不静谧。周环掩辟，仰不漏日。冬日严凝。言纳其阳，和风载升。夏日郁蒸，言用于阴，凉风飒兴。有匪君子，自贤不已，乃梦乘舟，乃梦乘车。梦人占之，更爽其居。炎炎则移，皎皎则亏。木实之繁兮，明年息枝。爰处若思，胡宁不尔思。
胡元范,奉和太子纳妃太平公主出降三首,帝子威仪绝，储妃礼度优。叠鼓陪仙观，凝笳翼画輈。郁郁神香满，奕奕彩云浮。排空列锦罽，腾欢溢皇州。金闺未息火，玉树钟天爱。月路饰还装，星津动归佩。紫极流宸渥，清规伫慈诲。恩波洽九流，光辉轶千载。列席诏亲贤，式宴坐神仙。圣文飞圣笔，天乐奏钧天。曲池涵瑞景，文宇孕祥烟。小臣同百兽，率舞悦尧年。
窦巩,早秋江行,回望湓城远，西风吹荻花。暮潮江势阔，秋雨雁行斜。多醉浑无梦，频愁欲到家。渐惊云树转，数点是晨鸦。
李频,和范秘书襄阳旧游,听话扬帆兴，初从岘首还。高吟入白浪，遥坐看青山。枯木猿啼爽，寒汀鹤步闲。秋来关去梦，几夜度商颜。
杜牧,郡斋独酌（黄州作）,前年鬓生雪，今年须带霜。时节序鳞次，古今同雁行。甘英穷西海，四万到洛阳。东南我所见，北可计幽荒。中画一万国，角角棋布方。地顽压不穴，天迥老不僵。屈指百万世，过如霹雳忙。人生落其内，何者为彭殇？促束自系缚，儒衣宽且长。旗亭雪中过，敢问当垆娘。我爱李侍中，标标七尺强。白羽八扎弓，髀压绿檀枪。风前略横阵，紫髯分两傍。淮西万虎士，怒目不敢当。功成赐宴麟德殿，猿超鹘掠广球场。三千宫女侧头看，相排踏碎双明珰。旌竿幖幖旗z8々，意气横鞭归故乡。我爱朱处士，三吴当中央。罢亚百顷稻，西风吹半黄。尚可活乡里，岂唯满囷仓？后岭翠扑扑，前溪碧泱泱。雾晓起凫雁，日晚下牛羊。叔舅欲饮我，社瓮尔来尝。伯姊子欲归，彼亦有壶浆。西阡下柳坞，东陌绕荷塘。姻亲骨肉舍，烟火遥相望。太守政如水，长官贪似狼。征输一云毕，任尔自存亡。我昔造其室，羽仪鸾鹤翔。交横碧流上，竹映琴书床。出语无近俗，尧舜禹武汤。问今天子少，谁人为栋梁？我曰天子圣，晋公提纪纲。联兵数十万，附海正诛沧。谓言大义小不义，取易卷席如探囊。犀甲吴兵斗弓弩，蛇矛燕戟驰锋铓。岂知三载几百战，钩车不得望其墙！答云此山外，有事同胡羌。谁将国伐叛，话与钓鱼郎？溪南重回首，一径出修篁。尔来十三岁，斯人未曾忘。往往自抚己，泪下神苍茫。御史诏分洛，举趾何猖狂！阙下谏官业，拜疏无文章。寻僧解忧梦，乞酒缓愁肠。岂为妻子计，未去山林藏。平生五色线，愿补舜衣裳。弦歌教燕赵，兰芷浴河湟。腥膻一扫洒，凶狠皆披攘。生人但眠食，寿域富农桑。孤吟志在此，自亦笑荒唐。江郡雨初霁，刀好截秋光。池边成独酌，拥鼻菊枝香。醺酣更唱太平曲，仁圣天子寿无疆。
司空曙,石井,苔色遍春石，桐阴入寒井。幽人独汲时，先乐残阳影。
郑谷,摇落,夜来摇落悲，桑枣半空枝。故国无消息，流年有乱离。霜秦闻雁早，烟渭认帆迟。日暮寒鼙急，边军在雍岐。
吕温,早觉有感,东方殊未明，暗室虫正飞。先觉忽先起，衣裳颠倒时。严冬寒漏长，此夜如何其。不用思秉烛，扶桑有清晖。
吕岩,七言,金丹一粒定长生，须得真铅炼甲庚。火取南方赤凤髓，水求北海黑龟精。鼎追四季中央合，药遣三元八卦行。斋戒兴功成九转，定应入口鬼神惊。功满来来际会难，又闻东去上仙坛。杖头春色一壶酒，顶上云攒五岳冠。饮酒龟儿人不识，烧山符子鬼难看。先生去后身须老，乞与贫儒换骨丹。碧潭深处一真人，貌似桃花体似银。鬓发未斑缘有术，红颜不老为通神。蓬莱要去如今去，架上黄衣化作云。任彼桑田变沧海，一丸丹药定千春。炉养丹砂鬓不斑，假将名利住人间。已逢志士传神药，又喜同流动笑颜。老子道经分付得，少微星许共相攀。幸蒙上士甘捞摝，处世输君一个闲。谁解长生似我哉，炼成真气在三台。尽知白日升天去，刚逐红尘下世来。黑虎行时倾雨露，赤龙耕处产琼瑰。只吞一粒金丹药，飞入青霄更不回。乱云堆里表星都，认得深藏大丈夫。绿酒醉眠闲日月，白蘋风定钓江湖。长将气度随天道，不把言词问世徒。山水路遥人不到，茅君消息近知无。鹤为车驾酒为粮，为恋长生不死乡。地脉尚能缩得短，人年岂不展教长。星辰往往壶中见，日月时时衲里藏。若欲时流亲得见，朝朝不离水银行。灵芝无种亦无根，解饮能餐自返魂。但得烟霞供岁月，任他乌兔走乾坤。婴儿只恋阳中母，姹女须朝顶上尊。一得不回千古内，更无冢墓示儿孙。世上何人会此言，休将名利挂心田。等闲倒尽十分酒，遇兴高吟一百篇。物外烟霞为伴侣，壶中日月任婵娟。他时功满归何处，直驾云车入洞天。玄门帝子坐中央，得算明长感玉皇。枕上山河和雨露，笛中日月混潇湘。坎男会遇逢金女，离女交腾嫁木郎。真个夫妻齐守志，立教牵惹在阴阳。遥指高峰笑一声，红霞紫雾面前生。每于廛市无人识，长到山中有鹤行。时弄玉蟾驱鬼魅，夜煎金鼎煮琼英。他时若赴蓬莱洞，知我仙家有姓名。堪笑时人问我家，杖担云物惹烟霞。眉藏火电非他说，手种金莲不自夸。三尺焦桐为活计，一壶美酒是生涯。骑龙远出游三岛，夜久无人玩月华。九曲江边坐卧看，一条长路入天端。庆云捧拥朝丹阙，瑞气裴回起白烟。铅汞此时为至药，坎离今日结神丹。功能济命长无老，只在人心不是难。玄门玄理又玄玄，不死根元在汞铅。知是一般真个术，调和六一也同天。玉京山上羊儿闹，金水河中石虎眠。妙要能生觉本体，勤心到处自如然。公卿虽贵不曾酬，说著仙乡便去游。为讨石肝逢蜃海，因寻甜雪过瀛洲。山川醉后壶中放，神鬼闲来匣里收。据见目前无个识，不如杯酒混凡流。曾邀相访到仙家，忽上昆仑宴月华。玉女控拢苍獬豸，山童提挈白虾蟆。时斟海内千年酒，惯摘壶中四序花。今在人寰人不识，看看挥袖入烟霞。火种丹田金自生，重重楼阁自分明。三千功行百旬见，万里蓬莱一日程。羽化自应无鬼录，玉都长是有仙名。今朝得赴瑶池会，九节幢幡洞里迎。因看崔公入药镜，令人心地转分明。阳龙言向离宫出，阴虎还于坎位生。二物会时为道本，五方行尽得丹名。修真道士如知此，定跨赤龙归玉清。浮生不实为轻忽，衲服深藏奇异骨。非是尘中不染尘，焉得物外通无物。共语难兮情兀兀，独自行时轻拂拂。一点刀圭五彩生，飞丹走入神仙窟。莫怪爱吟天上诗，盖缘吟得世间稀。惯餐玉帝宫中饭，曾著蓬莱洞里衣。马踏日轮红露卷，凤衔月角擘云飞。何时再控青丝辔，又掉金鞭入紫微。黄芽白雪两飞金，行即高歌醉即吟。日月暗扶君甲子，乾坤自与我知音。精灵灭迹三清剑，风雨腾空一弄琴。的当南游归甚处，莫交鹤去上天寻。云鬓双明骨更轻，自言寻鹤到蓬瀛。日论药草皆知味，问著神仙自得名。簪冷夜龙穿碧洞，枕寒晨虎卧银城。来春又拟携筇去，为忆轩辕海上行。龙精龟眼两相和，丈六男儿不奈何。九盏水中煎赤子，一轮火内养黄婆。月圆自觉离天网，功满方知出地罗。半醉好吞龙凤髓，劝君休更认弥陀。强居此境绝知音，野景虽多不合吟。诗句若喧卿相口，姓名还动帝王心。道袍薜带应慵挂，隐帽皮冠尚懒簪。除此更无馀个事，一壶村酒一张琴。华阳山里多芝田，华阳山叟复延年。青松岩畔攀高干，白云堆里饮飞泉。不寒不热神荡荡，东来西去气绵绵。三千功满好归去，休与时人说洞天。天生不散自然心，成败从来古与今。得路应知能出世，迷途终是任埋沈。身边至药堪攻炼，物外丹砂且细寻。咫尺洞房仙景在，莫随波浪没光阴。自隐玄都不记春，几回沧海变成尘。玉京殿里朝元始，金阙宫中拜老君。闷即驾乘千岁鹤，闲来高卧九重云。我今学得长生法，未肯轻传与世人。北帝南辰掌内观，潜通造化暗相传。金槌袖里居元宅，玉户星宫降上玄。举世尽皆寻此道，谁人空里得玄关。明明道在堪消息，日月滩头去又还。日影元中合自然，奔雷走电入中原。长驱赤马居东殿，大启朱门泛碧泉。怒拔昆吾歌圣化，喜陪孤月贺新年。方知此是生生物，得在仁人始受传。六龙齐驾得升乾，须觉潜通造化权。真道每吟秋月澹，至言长运碧波寒。昼乘白虎游三岛，夜顶金冠立古坛。一载已成千岁药，谁人将袖染尘寰。五岳滩头景象新，仁人方达杳冥身。天纲运转三元净，地脉通来万物生。自晓谷神通此道，谁将理性欲修真。明明说向中黄路，霹雳声中自得神。欲陪仙侣得身轻，飞过蓬莱彻上清。朱顶鹤来云外接，紫鳞鱼向海中迎。姮娥月桂花先吐，王母仙桃子渐成。下瞰日轮天欲晓，定知人世久长生。四海皆忙几个闲，时人口内说尘缘。知君有道来山上，何似无名住世间。十二楼台藏秘诀，五千言内隐玄关。方知鼎贮神仙药，乞取刀圭一粒看。割断繁华掉却荣，便从初得是长生。曾于锦水为蝉蜕，又向蓬莱别姓名。三住住来无否泰，一尘尘在世人情。不知功满归何处，直跨虬龙上玉京。当年诗价满皇都，掉臂西归是丈夫。万顷白云独自有，一枝丹桂阿谁无。闲寻渭曲渔翁引，醉上莲峰道士扶。他日与君重际会，竹溪茅舍夜相呼。金锤灼灼舞天阶，独自骑龙去又来。高卧白云观日窟，闲眠秋月擘天开。离花片片乾坤产，坎蕊翻翻造化栽。晚醉九岩回首望，北邙山下骨皑皑。结交常与道情深，日日随他出又沈。若要自通云外鹤，直须勤炼水中金。丹成只恐乾坤窄，饵了宁忧疾患侵。未去瑶台犹混世，不妨杯酒喜闲吟。因携琴剑下烟萝，何幸今朝喜暂过。貌相本来犹自可，针医偏更效无多。仙经已读三千卷，古法曾持十二科。些小道功如不信，金阶舍手试看么。倾侧华阳醉再三，骑龙遇晚下南岩。眉因拍剑留星电，衣为眠云惹碧岚。金液变来成雨露，玉都归去老松杉。曾将铁镜照神鬼，霹雳搜寻火满潭。铁镜烹金火满空，碧潭龙卧夕阳中。麒麟意合乾坤地，獬豸机关日月东。三尺剑横双水岸，五丁冠顶百神宫。闲铺羽服居仙窟，自著金莲造化功。随缘信业任浮沈，似水如云一片心。两卷道经三尺剑，一条藜杖七弦琴。壶中有药逢人施，腹内新诗遇客吟。一嚼永添千载寿，一丸丹点一斤金。琴剑酒棋龙鹤虎，逍遥落托永无忧。闲骑白鹿游三岛，闷驾青牛看十洲。碧洞远观明月上，青山高隐彩云流。时人若要还如此，名利浮华即便休。紫极宫中我自知，亲磨神剑剑还飞。先差玉子开南殿，后遣青龙入紫微。九鼎黄芽栖瑞凤，一躯仙骨养灵芝。蓬莱不是凡人处，只怕愚人泄世机。向身方始出埃尘，造化功夫只在人。早使亢龙抛地网，岂知白虎出天真。绵绵有路谁留我，默默忘言自合神。击剑夜深归甚处，披星带月折麒麟。春尽闲闲过落花，一回舞剑一吁嗟。常忧白日光阴促，每恨青天道路赊。本志不求名与利，元心只慕水兼霞。世间万种浮沉事，达理谁能似我家。日为和解月呼丹，华夏诸侯肉眼看。仁义异如胡越异，世情难似泰衡难。八仙炼后钟神异，四海磨成照胆寒。笑指不平千万万，骑龙抚剑九重关。别来洛汭六东风，醉眼吟情慵不慵。摆撼乾坤金剑吼，烹煎日月玉炉红。杖摇楚甸三千里，鹤翥秦烟几万重。为报晋成仙子道，再期春色会稽峰。发头滴血眼如镮，吐气云生怒世间。争耐不平千古事，须期一诀荡凶顽。蛟龙斩处翻沧海，暴虎除时拔远山。为灭世情兼负义，剑光腥染点痕斑。雨雪霏霏天已暮。金钟满劝抚焦桐。诗吟席上未移刻，剑舞筵前疾似风。何事行杯当午夜，忽然怒目便腾空。不知谁是亏忠孝，携个人头入坐中。未炼还丹且炼心，丹成方觉道元深。每留客有钱酤酒，谁信君无药点金。洞里风雷归掌握，壶中日月在胸襟。神仙事业人难会，养性长生自意吟。铁牛耕地种金钱，刻石时童把贯穿。一粒粟中藏世界，二升铛内煮山川。白头老子眉垂地，碧眼胡儿手指天。若向此中玄会得，此玄玄外更无玄。箕星昴宿下长天，凡景宁教不愕然。龙出水来鳞甲就，鹤冲天气羽毛全。尘中教化千人眼，世上人知尔雅篇。自是凡流福命薄，忍教微妙略轻传。闲来掉臂入天门，拂袂徐徐撮彩云。无语下窥黄谷子，破颜平揖紫霞君。拟登瑶殿参金母，回访瀛洲看日轮。恰值嫦娥排宴会，瑶浆新熟味氤氲。曾随刘阮醉桃源，未省人间欠酒钱。一领布裘权且当，九天回日却归还。凤茸袄子非为贵，狐白裘裳欲比难。只此世间无价宝，不凭火里试烧看。因思往事却成憨，曾读仙经第十三。武氏死时应室女，陈王没后是童男。两轮日月从他载，九个山河一担担。尽日无人话消息，一壶春酒且醺酣。垂袖腾腾傲世尘，葫芦携却数游巡。利名身外终非道，龙虎门前辨取真。一觉梦魂朝紫府，数年踪迹隐埃尘。华阴市内才相见，不是寻常卖药人。万卷仙经三尺琴，刘安闻说是知音。杖头春色一壶酒，炉内丹砂万点金。闷里醉眠三路口，闲来游钓洞庭心。相逢相遇人谁识，只恐冲天没处寻。曾战蚩尤玉座前，六龙高驾振鸣銮。如来车后随金鼓，黄帝旂傍戴铁冠。醉捋黑须三岛黯，怒抽霜剑十洲寒。轩辕世代横行后，直隐深岩久觅难。头角苍浪声似钟，貌如冰雪骨如松。匣中宝剑时频吼，袖里金锤逞露风。会饮酒时为伴侣，能行诗句便参同。来年定赴蓬莱会，骑个生狞九色龙。神仙暮入黄金阙，将相门关白玉京。可是洞中无好景，为怜天下有众生。心琴际会闲随鹤，匣剑时磨待断鲸。进退两楹俱未应，凭君与我指前程。九鼎烹煎一味砂，自然火候放童花。星辰照出青莲颗，日月能藏白马牙。七返返成生碧雾，九还还就吐红霞。有人夺得玄珠饵，三岛途中路不赊。天生一物变三才，交感阴阳结圣胎。龙虎顺行阴鬼去，龟蛇逆往火龙来。婴儿日吃黄婆髓，姹女时餐白玉杯。功满自然居物外，人间寒暑任轮回。星辰聚会入离乡，日月盈亏助药王。三候火烧金鼎宝，五符水炼玉壶浆。乾坤反覆龙收雾，卯酉相吞虎放光。入室用机擒捉取，一丸丹点体纯阳。
刘商,重阳日寄上饶李明府,重阳秋雁未衔芦，始觉他乡节候殊。旅馆但知闻蟋蟀，邮童不解献茱萸。陶潜何处登高醉，倦客停桡一事无。来岁公田多种黍，莫教黄菊笑杨朱。
李昭象,喜杜荀鹤及第,深岩贫复病，榜到见君名。贫病浑如失，山川顿觉清。一春新酒兴，四海旧诗声。日使能吟者，西来步步轻。
李商隐,正月崇让宅,密锁重关掩绿苔，廊深阁迥此徘徊。先知风起月含晕，尚自露寒花未开。蝙拂帘旌终展转，鼠翻窗网小惊猜。背灯独共馀香语，不觉犹歌起夜来。
李群玉,赠回雪,回雪舞萦盈，萦盈若回雪。腰支一把玉，只恐风吹折。如能买一笑，满斗量明月。安得金莲花，步步承罗袜。
李百药,杂曲歌辞·火凤辞,歌声扇里出，妆影扇中轻。未能令掩笑，何处欲鄣声。知音自不惑，得念是分明。莫见双嚬敛，疑人含笑情。佳人靓晚妆，清唱动兰房。影入含风扇，声飞照日梁。娇嚬眉际敛，逸韵口中香。自有横陈分，应怜秋夜长。
许浑,听唱山鹧鸪（一作听吹鹧鸪）,金谷歌传第一流，鹧鸪清怨碧烟愁。夜来省得曾闻处，万里月明湘水秋。
白居易,雪暮偶与梦得同致仕裴宾客王尚书饮,黄昏惨惨雪霏霏，白首相欢醉不归。四个老人三百岁，人间此会亦应稀。
徐牧,省试临渊羡鱼,清泚濯缨处，今来喜一临。惭无下钓处，空有羡鱼心。退省时频改，谋身岁屡沉。鬣成川上媚，网就水宁深。赪尾临波里，朱须破浪浔。此时倘不漏，江上免行吟。
李中,赠王道者,混俗从教鬓似银，世人无分得相亲。槎流海上波涛阔，酒满壶中天地春。功就不看丹灶火，性闲时拂玉琴尘。仙家变化谁能测，只恐洪崖是此身。
耿湋,宣城逢张二南史,全家宛陵客，文雅世难逢。寄食年将老，干时计未从。秋来句曲水，雨后敬亭峰。西北长安远，登临恨几重。
李洞,投献吏部张侍郎十韵,苔染马蹄青，何曾似在城。不于僧院宿，多傍御沟行。隐岫侵巴叠，租田带渭平。肩囊寻省寺，袖轴遍公卿。梦入连涛郡，书来积雪营。泪随边雁堕，魂逐夜蝉惊。发愤巡江塔，无眠数县更。玄都一病客，兴善几回莺。贡艺披沙细，酬恩戴岳轻。心期公子念，滴酒在雕楹。
张少博,尚书郎上直闻春漏,建礼含香处，重城待漏辰。徐声传凤阙，晓唱辨鸡人。银箭听将尽，铜壶滴更新。催筹当五夜，移刻及三春。杳杳从天远，泠泠出禁频。直庐残响曙，肃穆对钩陈。
鱼又玄,题柳公权书度人经后（一作虞有贤，题云送卧云道士）,卧云道士来相辞，相辞倏忽何所之。紫阁当春凝烟霭，东风吹岸花枝枝。药成酒熟有时节，寒食恐失松间期。冥鸿复见伤弓翼，高飞展转心无疑。满泻数杯酒，狂吟几首诗。留不住，去不悲，醯鸡蜉蝣可得知。
姚揆,晚步,陋巷贫疑本姓颜，晚来闲步出林间。数声长笛吹沈日，一片残云点破山。岛寺渐疏敲石磬，渔家方半掩柴关。迟回从此搜吟久，待得溪头月上还。
胡曾,咏史诗·南阳,世乱英雄百战馀，孔明方此乐耕锄。蜀王不自垂三顾，争得先生出旧庐。
罗隐,燕,不必嫌漂露，何妨养羽毛。汉妃金屋远，卢女杏梁高。野迥双飞急，烟晴对语劳。犹胜黄雀在，栖息是蓬蒿。
皇甫曾,送李中丞归本道（一作送人作使归）,上将还专席，双旌复出秦。关河三晋路，宾从五原人。孤戍云连海，平沙雪度春。酬恩看玉剑，何处有烟尘。
裴说,道林寺,独立凭危阑，高低落照间。寺分一派水，僧锁半房山。对面浮世隔，垂帘到老闲。烟云与尘土，寸步不相关。
韩偓,寒食日重游李氏园亭有怀,往年同在鸾桥上，见倚朱阑咏柳绵。今日独来香径里，更无人迹有苔钱。伤心阔别三千里，屈指思量四五年。料得他乡遇佳节，亦应怀抱暗凄然。
贯休,鄂渚赠祥公,寂寥堆积者，自为是高僧。客远何人识，吟多冷病增。松烟青透壁，雪气细吹灯。犹赖师于我，依依非面朋。
顾况,春雨不闻百舌,百舌春来哑，愁人共待晴。不关秋水事，饮恨亦无声。
黄滔,省试内出白鹿宣示百官（乾宁二年）,上瑞何曾乏，毛群表色难。推于五灵少，宣示百寮观。形夺场驹洁，光交月兔寒。已驯瑶草别，孤立雪花团。戴豸惭端士，抽毫跃史官。贵臣歌咏日，皆作白麟看。
李白,君马黄,君马黄，我马白。马色虽不同，人心本无隔。共作游冶盘，双行洛阳陌。长剑既照曜，高冠何赩赫。各有千金裘，俱为五侯客。猛虎落陷阱，壮夫时屈厄。相知在急难，独好亦何益。
NA,鸬鹚谚,鸬鹚不打脚下塘。
周贺,寄潘纬,杨柳垂丝与地连，归来一醉向溪边。相逢头白莫惆怅，世上无人长少年。
李世民,冬宵各为四韵,雕宫静龙漏，绮阁宴公侯。珠帘烛焰动，绣柱月光浮。云起将歌发，风停与管遒。琐除任多士，端扆竟何忧。
苏颋,春晚紫微省直寄内,直省清华接建章，向来无事日犹长。花间燕子栖鳷鹊，竹下鹓雏绕凤凰。内史通宵承紫诰，中人落晚爱红妆。别离不惯无穷忆，莫误卿卿学太常。
罗隐,安陆赠徐砺,灵蛇桥下水声声，曾向桥边话别情。一榻偶依陈太守，三年深忆祢先生。尘欺鬓色非前事，火爇蓬根有去程。还把馀杯重相劝，不堪秋色背郧城。
白居易,新秋早起，有怀元少尹,秋来转觉此身衰，晨起临阶盥漱时。漆匣镜明头尽白，铜瓶水冷齿先知。光阴纵惜留难住，官职虽荣得已迟。老去相逢无别计，强开笑口展愁眉。
白居易,答微之泊西陵驿见寄（一无泊字）,烟波尽处一点白，应是西陵古驿台。知在台边望不见，暮潮空送渡船回。
贯休,送友人之岭外,五岭难为客，君游早晚回。一囊秋课苦，万里瘴云开。金柱根应动，风雷舶欲来。明时好进，莫滞长卿才。
白居易,九江春望,淼茫积水非吾土，飘泊浮萍自我身。身外信缘为活计，眼前随事觅交亲。炉烟岂异终南色，湓草宁殊渭北春。此地何妨便终老，譬如元是九江人。
徐夤,咏怀,愁花变出白髭须，半世辛勤一事无。道在或期君梦想，贫来争奈鬼揶揄。马卿自愧长婴疾，颜子谁怜不是愚。借取秦宫台上镜，为时开照汉妖狐。
齐己,古寺老松,百岁禅师说，先师指此松。小年行道绕，早见偃枝重。月槛移孤影，秋亭卓一峰。终当因夜电，拏攫从云龙。
李乂,夏日都门送司马员外逸客孙员外佺北征,日逐滋南寇，天威抚北垂。析珪行仗节，持印且分麾。羽檄双凫去，兵车驷马驰。虎旗悬气色，龙剑抱雄雌。候月期戡翦，经时念别离。坐闻关陇外，无复引弓儿。
张泌,春晚谣,雨微微，烟霏霏，小庭半拆红蔷薇。钿筝斜倚画屏曲，零落几行金雁飞。萧关梦断无寻处，万叠春波起南浦。凌乱杨花扑绣帘，晚窗时有流莺语。
白居易,梦微之（十二年八月二十日夜）,晨起临风一惆怅，通川湓水断相闻。不知忆我因何事，昨夜三回梦见君。
孟郊,喜符郎诗有天纵,念符不由级，屹得文章阶。白玉抽一毫，绿珉已难排。偷笔作文章，乞墨潜磨揩。海鲸始生尾，试摆蓬壶涡。幸当禁止之，勿使恣狂怀。自悲无子嗟，喜妒双喈喈。
权德舆,奉和李大夫题郑评事江楼,达士无外累，隐几依南郭。茅栋上江开，布帆当砌落。支颐散华发，欹枕曝灵药。入鸟不乱行，观鱼还自乐。何时金马诏，早岁建安作。往事尽筌蹄，虚怀寄杯杓。邦君驻千骑，清论时间酌。凭槛出烟埃，振衣向寥廓。心源齐彼是，人境胜岩壑。何必栖冥冥，然为避矰缴。
张乔,寄南中友人,相梦如相见，相思去后频。旧时行处断，华发别来新。浪动三湘月，烟藏五岭春。又无归北客，书札寄何人。
杜牧,重题绝句一首,邮亭寄人世，人世寄邮亭。何如自筹度，鸿路有冥冥。
唐求,赠王山人,红藤一柱脚常轻，日日缘溪入谷行。山下有家身未老，灶前无火药初成。经秋少见闲人说，带雨多闻野鹤鸣。知到蓬莱难再访，问何方法得长生。
周昙,前汉门·再吟,北伐匈奴事可悲，当时将相是其谁。君臣束手平城里，三十万兵能忍饥。
NA,蜀王氏谶文,李祜西王逢吉昌，上德兑兴丹莫当。
储光羲,秦中送人觐省,二月清江外，遥遥饯故人。南山晴有雪，东陌霁无尘。骑别章台晚，舟行洛水春。知君梁苑去，日见白华新。
杜甫,赠李白,秋来相顾尚飘蓬，未就丹砂愧葛洪。痛饮狂歌空度日，飞扬跋扈为谁雄。
马戴,题庐山寺,白茅为屋宇编荆，数处阶墀石叠成。东谷笑言西谷响，下方云雨上方晴。鼠惊樵客缘苍壁，猿戏山头撼紫柽。别有一条投涧水，竹筒斜引入茶铛。
韩愈,猛虎行（诸本有赠李宗闵字）,猛虎虽云恶，亦各有匹侪。群行深谷间，百兽望风低。身食黄熊父，子食赤豹麛。择肉于熊豹，肯视兔与狸。正昼当谷眠，眼有百步威。自矜无当对，气性纵以乖。朝怒杀其子，暮还食其妃。匹侪四散走，猛虎还孤栖。狐鸣门两旁，乌鹊从噪之。出逐猴入居，虎不知所归。谁云猛虎恶，中路正悲啼。豹来衔其尾，熊来攫其颐。猛虎死不辞，但惭前所为。虎坐无助死，况如汝细微。故当结以信，亲当结以私。亲故且不保，人谁信汝为。
王涯,汉苑行,二月春风遍柳条，九天仙乐奏云韶。蓬莱殿后花如锦，紫阁阶前雪未销。
窦牟,送东光吕少府之官连帅奏授,远爱东光县，平临若木津。一城先见日，百里早惊春。德礼邀才重，恩辉拜命新。几时裁尺素，沧海有枯鳞。
司空曙,病中寄郑十六兄,倦枕欲徐行，开帘秋月明。手便筇杖冷，头喜葛巾轻。绿草前侵水，黄花半上城。虚消此尘景，不见十年兄。
朱庆馀,杭州送萧宝校书,马识青山路，人随白浪船。别君犹有泪，学道谩经年。
李白,送陆判官往琵琶峡,水国秋风夜，殊非远别时。长安如梦里，何日是归期。
张旭,清溪泛舟,旅人倚征棹，薄暮起劳歌。笑揽清溪月，清辉不厌多。
刘氏媛,相和歌辞·长门怨二首,雨滴梧桐秋夜长，愁心和雨到昭阳。泪痕不学君恩断，拭却千行更万行。学画蛾眉独出群，当时人道便承恩。经年不见君王面，花落黄昏空掩门。
权德舆,病中苦热,三伏鼓洪炉，支离一病夫。倦眠身似火，渴歠汗如珠。悸乏心难定，沉烦气欲无。何时洒微雨，因与好风俱。
司空曙,送曲山人之衡州,白石先生眉发光，已分甜雪饮红浆。衣巾半染烟霞气，语笑兼和药草香。茅洞玉声流暗水，衡山碧色映朝阳。千年城郭如相问，华表峨峨有夜霜。
韩翃,送营城李少府,怀禄兼就养，更怀趋府心。晴山东里近，春水北门深。新绶映芳草，旧家依远林。还乘郑小驷，躞蹀县城阴。
NA,郊庙歌辞·周朝飨乐章·忠顺,明庭展礼，为龙为光。咸韶息韵，鹓鹭归行。
张南史,送余赞善使还赴薛尚书幕,音书不可论，河塞雪纷纷。雁足期苏武，狐裘见薛君。城池通紫陌，鞍马入黄云。远棹漳渠水，平流几处分。
包佶,祀雨师乐章·亚献终献,奠既备，献将终。神行令，瑞飞空。迎乾德，祈岁功。乘烟燎，俨从风。
雍陶,岳阳晚景,汉阳无远寺，见说过汾城。云雨经春客，江山几日程。终随鸥鸟去，只在海潮生。前路逢渔父，多愁问姓名。
刘禹锡,送湘阳熊判官孺登府罢归钟陵因寄呈江西裴中丞二十三兄,射策志未就，从事岁云除。箧留马卿赋，袖有刘弘书。忽见夏木深，怅然忆吾庐。复持州民刺，归谒专城居。君家诚易知，胜绝倾里闾。人言北郭生，门有卿相舆。钟陵霭千里，带郭西江水。朱槛照河宫，旗亭绿云里。前年初缺守，慎简由宸扆。临轩弄郡章，得人方付此。是时左冯翊，天下第一理。贵臣持牙璋，优诏发青纸。迎风奸吏免，先令疲人喜。何武劾腐儒，陈蕃礼高士。昔升君子堂，腰下绶犹黄。汾阴有宝气，赤堇多奇铓。束简下曲台，佩鞬来历阳。绮筵陪一笑，兰室袭馀芳。风水忽异势，江湖遂相忘。因君倘借问，为话老沧浪。
韩偓,见花,褰裳拥鼻正吟诗，日午墙头独见时。血染蜀罗山踯躅，肉红宫锦海棠梨。因狂得病真闲事，欲咏无才是所悲。看却东风归去也，争教判得最繁枝。
韩愈,奉和虢州刘给事使君三堂新题二十一咏·稻畦,罫布畦堪数，枝分水莫寻。鱼肥知已秀，鹤没觉初深。
李郢,七夕（一作赵璜诗）,乌鹊桥头双扇开，年年一度过河来，莫嫌天上稀相见，犹胜人间去不回。欲减烟花饶俗世，暂烦烟月掩妆台。别时旧路长清浅，岂肯离情似死灰。
NA,辽述律后谣,青牛妪，曾避路。
常建,宿王昌龄隐居,清溪深不测，隐处唯孤云。松际露微月，清光犹为君。茅亭宿花影，药院滋苔纹。余亦谢时去，西山鸾鹤群。
武元衡,同张惟送霍总（一作送崔总赴池州）,春风箫管怨津楼，三奏行人醉不留。别后相思江上岸，落花飞处杜鹃愁。
许浑,送沈卓少府任江都（一作赵嘏诗）,炀帝都城春水边，笙歌夜上木兰船。三千宫女自涂地，十万人家如洞天。艳艳花枝官舍晚，重重云影寺墙连。少年作尉须兢慎，莫向楼前坠马鞭。
贾岛,送卢秀才游潞府,雨馀滋润在，风不起尘沙。边日寡文思，送君吟月华。过山干相府，临水宿僧家。能赋焉长屈，芳春宴杏花。
李白,酬谈少府,一尉居倏忽，梅生有仙骨。三事或可羞，匈奴哂千秋。壮心屈黄绶，浪迹寄沧洲。昨观荆岘作，如从云汉游。老夫当暮矣，蹀足惧骅骝。
许浑,卜居招书侣,忆昨未知道，临川每羡鱼。世途行处见，人事病来疏。微雨秋栽竹，孤灯夜读书。怜君亦同志，晚岁傍山居。
齐己,和郑谷郎中看棋,个是仙家事，何人合用心。几时终一局，万木老千岑。有路如飞出，无机似陆沈。樵夫可能解，也此废光阴。
皇甫冉,送从弟豫贬远州（一作刘长卿诗，题作送从弟贬袁州）,何事成迁客，思归不见乡。游吴经万里，吊屈过三湘。水与荆巫接，山通鄢郢长。名嗟黄绶系，才是白眉良。独结南枝恨，应思北雁行。忧来沽楚酒，玄鬓莫凝霜。
陆龟蒙,江南曲,为爱江南春，涉江聊采蘋。水深烟浩浩，空对双车轮。车轮明月团，车盖浮云盘。云月徒自好，水中行路难。遥遥洛阳道，夹道生春草。寄语棹船郎，莫夸风浪好。
杜甫,寒食,寒食江村路，风花高下飞。汀烟轻冉冉，竹日静晖晖。田父要皆去，邻家闹不违。地偏相识尽，鸡犬亦忘归。
独孤及,早发龙沮馆舟中寄东海徐司仓郑司户,沙禽相呼曙色分，渔浦鸣桹十里闻。正当秋风渡楚水，况值远道伤离群。津头却望后湖岸，别处已隔东山云。停舻目送北归翼，惜无瑶华持寄君。
崔珏,岳阳楼晚望,乾坤千里水云间，钓艇如萍去复还。楼上北风斜卷席，湖中西日倒衔山。怀沙有恨骚人往，鼓瑟无声帝子闲。何事黄昏尚凝睇，数行烟树接荆蛮。
卢纶,山店（一作王建诗）,登登山路行时尽，决决溪泉到处闻。风动叶声山犬吠，一家松火隔秋云。
郑准,代寄边人,君去不来久，悠悠昏又明。片心因卜解，残梦过桥惊。圣泽如垂饵，沙场会息兵。凉风当为我，一一送砧声。
韩翃,鲁中送从事归荥阳,故园衰草带荥波，岁晚知如君思何。轻橐归时鲁缟薄，寒衣缝处郑绵多。万人都督鸣骝送，百里邦君枉骑过。累路尽逢知己在，曾无对酒不高歌。
李中,春日书怀寄朐山孙明府,一作边城客，闲门两度春。莺花深院雨，书剑满床尘。紫阁期终负，青云道未伸。犹怜陶靖节，诗酒每相亲。
NA,郊庙歌辞·享章怀太子庙乐章·武舞作,绿林炽炎历，黄虞格有苗。沙尘惊塞外，帷幄命嫖姚。七德干戈止，三边云雾消。宝祚长无极，歌舞盛今朝。
綦毋潜,早发上东门,十五能行西入秦，三十无家作路人。时命不将明主合，布衣空染洛阳尘。
岑参,原头送范侍御（得山字）,百尺原头酒色殷，路傍骢马汗斑斑。别君只有相思梦，遮莫千山与万山。
张贲,以青z3饭分送袭美鲁望因成一绝,谁屑琼瑶事青z3，旧传名品出华阳。应宜仙子胡麻拌，因送刘郎与阮郎。
尚颜,自纪,诸机忘尽未忘诗，似向诗中有所依。远境等闲支枕觅，空山容易杖藜归。清猿一一居林叫，白鸟双双避钓飞。欲画净名居士像，焚香愿见陆探微。
NA,郊庙歌辞·五郊乐章·白帝商音,白藏应节，天高气清。岁功既阜，庶类收成。万方静谧，九土和平。馨香是荐，受祚聪明。
元稹,西斋小松二首,松树短于我，清风亦已多。况乃枝上雪，动摇微月波。幽姿得闲地，讵感岁蹉跎。但恐厦终构，藉君当奈何。簇簇枝新黄，纤纤攒素指。柔苙渐依条，短莎还半委。清风日夜高，凌云意何已。千岁盘老龙，修鳞自兹始。
