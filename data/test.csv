poet,title,text
杜甫,观公孙大娘弟子舞剑器行,昔有佳人公孙氏，一舞剑气动四方。观者如山色沮丧，天地为之久低昂。z8如羿射九日落，矫如群帝骖龙翔。来如雷霆收震怒，罢如江海凝清光。绛唇珠袖两寂寞，况有弟子传芬芳。临颍美人在白帝，妙舞此曲神扬扬。与余问答既有以，感时抚事增惋伤。先帝侍女八千人，公孙剑器初第一。五十年间似反掌，风尘倾动昏王室。梨园子弟散如烟，女乐馀姿映寒日。金粟堆南木已拱，瞿唐石城草萧瑟。玳筵急管曲复终，乐极哀来月东出。老夫不知其所往，足茧荒山转愁疾。
朱庆馀,种花,忆昔两京官道上，可怜桃李昼阴垂。不知谁作巡花使，空记玄宗遣种时。
胡曾,咏史诗·七里滩,七里青滩映碧层，九天星象感严陵。钓鱼台上无丝竹，不是高人谁解登。
欧阳瑾,横吹曲辞·折杨柳,垂柳拂妆台，葳蕤叶半开。年华枝上见，边思曲中来。嫩色宜新雨，轻花伴落梅。朝朝倦攀折，征戍几时回。
陈羽,经夫差庙,姑苏城畔千年木，刻作夫差庙里神。冠盖寂寥尘满室，不知箫鼓乐何人。
綦毋潜,题招隐寺绚公房,开士度人久，空岩花雾深。徒知燕坐处，不见有为心。兰若门对壑，田家路隔林。还言证法性，归去比黄金。
包佶,秋日过徐氏园林,回塘分越水，古树积吴烟。扫竹催铺席，垂萝待系船。鸟窥新罅栗，龟上半欹莲。屡入忘归地，长嗟俗事牵。
贯休,杜侯行,天目连天搏秀气，峥嵘作起新城地。德门钟秀光盛时，三虎八龙皆世瑞。顷者天厖乱下鲸翻海，烽火崩腾照行在。江表唯传君子营，剑冲牛斗疏真宰。金昆玉季轻三鼓，煮海悬鱼臣节苦。雁影参差入瑞烟，荆花灿烂开仙圃。我闻大中咸通真令主，相惟大杜兼小杜。但能致君活国济生人，亦何必须踏金梯，折桂树。宣宗懿宗调舜琴，大杜小杜为殷霖。出将入相兮功德深，生人受赐兮直至今。杜侯兄弟继之后，璞玉浑金美腾口。常言一呼百万何足云，终取封侯之印大如斗。恭闻吾皇似尧禹，搜索贤良皆面睹。杜侯杜侯，君傥修令德，克有终，即必还为大杜兼小杜。人之戴兮天笔注，国之福兮天固祚。四海无波八表臣，如今而后君看取。
王建,杂曲歌辞·宫中调笑,团扇，团扇，美人病来遮面。玉颜憔悴三年，谁复商量管弦。弦管，弦管，春草昭阳路断。胡蝶，胡蝶，飞上金花枝叶。君前对舞春风，百叶桃花树红。红树，红树，燕语莺啼日暮。罗袖，罗袖，暗舞春风依旧。遥看歌舞玉楼，好日新妆坐愁。愁坐，愁坐，一世虚生虚过。杨柳，杨柳，日暮白沙渡口。船头江水茫茫，商人少妇断肠。肠断，肠断，鹧鸪夜飞失伴。
皎然,因游支硎寺寄邢端公,大厦资多士，抡材得豫章。清门推问望，早岁骋康庄。作用方开物，声名久擅场。丹延分塞郡，宿昔领戎行。始驭屏星乘，旋阴蔽茀棠。朝端瞻鹗立，关右仰鹰扬。威令兼宁朔，英声重护羌。三军成父子，杂虏避封疆。身执金吾贵，时遭宝运昌。雍容持汉槊，肃穆卫周堂。排难知臣节，攻疑定国章。一言明大义，千载揖休光。践职勋庸列，修躬志行彰。优游应慕陆，止足定师张。中扆怀殊政，南州伫小康。仁为桂江雨，威是柏台霜。謇谔言无隐，公忠祸不防。谴深辞紫禁，恩在副朱方。切玉锋休淬，垂天翅罢翔。论文征贾马，述隐许求羊。肘后看金碧，腰间笑水苍。诗题白羽扇，酒挈绿油囊。旷达机何有，深沈器莫量。时应登古寺，佳趣在春冈。止水平香砌，鲜云满石床。山情何寂乐，尘世自飞扬。已遇炉峰社，还思缉蕙房。外心亲地主，内学事空王。花会宜春浅，禅游喜夜凉。高明依月境，萧散蹑庭芳。得道殊秦佚，隳名似楚狂。馀生于此足，不欲返韶阳。
卢纶,春日陪李庶子遵善寺东院晓望,映竹水田分，当山起雁群。阳峰高对寺，阴井下通云。雪昼唯逢鹤，花时此见君。由来禅诵地，多有谢公文。
邵谒,瞽者叹,我心岂不平，我目自不明。徒云备双足，天下何由行。
来鹄,金钱花,也无棱郭也无神，露洗还同铸出新。青帝若教花里用，牡丹应是得钱人。
姚合,喜喻凫至,欲出心还懒，闲吟绕寝床。道书虫食尽，酒律客偷将。愁至为多病，贫来减得狂。见君何所似，如热得清凉。
鲍溶,秋思,楚客秋更悲，皇皇无声地。时无无事人，我命与身异。良时如飞鸟，回掌成故事。蹉跎秋定还，凝冽坚冰至。人生不期老，华发谁能避。感此惜壮年，壮年少为贵。我生虽努力，荣途难自致。徒为击角歌，且惭雕剑字。吾师罕言命，感激潜伤思。
李曜,赠吴圆（抒情诗）,经年理郡少欢娱，为习干戈间饮徒。今日临行尽交割，分明收取媚川珠。
施肩吾,听南僧说偈词,师子座中香已发，西方佛偈南僧说。惠风吹尽六条尘，清净水中初见月。
李频,秦原早望,一忝乡书荐，长安未得回。年光逐渭水，春色上秦台。燕掠平芜去，人冲细雨来。东风生故里，又过几花开。
张泌,惆怅吟,秋风丹叶动荒城，惨澹云遮日半明。昼梦却因惆怅得，晚愁多为别离生。江淹彩笔空留恨，壮叟玄谭未及情。千古怨魂销不得，一江寒浪若为平。
杜甫,四松,四松初移时，大抵三尺强。别来忽三载，离立如人长。会看根不拔，莫计枝凋伤。幽色幸秀发，疏柯亦昂藏。所插小藩篱，本亦有堤防。终然掁拨损，得吝千叶黄。敢为故林主，黎庶犹未康。避贼今始归，春草满空堂。览物叹衰谢，及兹慰凄凉。清风为我起，洒面若微霜。足以送老姿，聊待偃盖张。我生无根带，配尔亦茫茫。有情且赋诗，事迹可两忘。勿矜千载后，惨澹蟠穹苍。
王维,奉和圣制与太子诸王三月三日龙池春禊应制,故事修春禊，新宫展豫游。明君移凤辇，太子出龙楼。赋掩陈王作，杯如洛水流。金人来捧剑，画鹢去回舟。苑树浮宫阙，天池照冕旒。宸章在云表，垂象满皇州。
钟辐,卜算子慢,桃花院落，烟重露寒，寂寞禁烟晴昼。风拂珠帘，还记去年时候。惜春心，不喜闲窗绣。倚屏山，和衣睡觉。醺醺暗消残酒。独倚危阑久。把玉笋偷弹，黛蛾轻斗。一点相思，万般自家甘受。抽金钗，欲买丹青手。写别来，容颜寄与，使知人清瘦。
白居易,闻雷,瘴地风霜早，温天气候催。穷冬不见雪，正月已闻雷。震蛰虫蛇出，惊枯草木开。空馀客方寸，依旧似寒灰。
周朴,赠李裕先辈,晓擎弓箭入初场，一发曾穿百步杨。仙籍旧题前进士，圣朝新奏校书郎。马疑金马门前马，香认芸香阁上香。闲伴李膺红烛下，慢吟丝竹浅飞觞。
皇甫冉,浪淘沙二首（一作皇甫松诗）,蛮歌豆蔻北人愁，松雨蒲风野艇秋。浪起䴔䴖眠不得，寒沙细细入江流。濑头细草接疏林，恶浪罾船半欲沈。宿鹭眠洲非旧浦，去年沙觜是江心。
李百药,句,今日持团扇，非是为秋风。
徐夤,酒醒,酒醒欲得适闲情，骑马那胜策杖行。天暖天寒三月暮，溪南溪北两村名。沙澄浅水鱼知钓，花落平田鹤见耕。望断长安故交远，来书未说九河清。
李百药,咏萤火示情人,窗里怜灯暗，阶前畏月明。不辞逢露湿，只为重宵行。
熊孺登,野别留少微上人,若为相见还分散，翻觉浮云亦不闲。何处留师暂且住，家贫唯有坐中山。
徐夤,吊赤水李先生,三年悲过隙，一室类销冰。妻病入仙观，子穷随岳僧。荒丘寒有雨，古屋夜无灯。往日清猷著，金门几欲征。
太守,讽刘炎索贿诗,未到桃源时，长忆出家景。及到桃源了，还似鉴中影。
赵鸾鸾,酥乳,粉香汗湿瑶琴轸，春逗酥融绵雨膏。浴罢檀郎扪弄处，灵华凉沁紫葡萄。
杜荀鹤,闻子规,楚天空阔月成轮，蜀魄声声似告人。啼得血流无用处，不如缄口过残春。
徐夤,龟,行止竟何从，深溪与古峰。青荷巢瑞质，绿水返灵踪。钻骨神明应，酬恩感激重。仙翁求一卦，何日脱龙钟。
李山甫,山下残夏偶作,等闲三伏后，独卧此高丘。残暑炎于火，林风爽带秋。声名何要出，吟咏亦堪休。自许红尘外，云溪好漱流。
白居易,逸老（庄子云：劳我以生，逸我以老，息我以死也）,白日下駸駸，青天高浩浩。人生在其中，适时即为好。劳我以少壮，息我以衰老。顺之多吉寿，违之或凶夭。我初五十八，息老虽非早。一闲十三年，所得亦不少。况加禄仕后，衣食常温饱。又从风疾来，女嫁男婚了。胸中一无事，浩气凝襟抱。飘若云信风，乐于鱼在藻。桑榆坐已暮，钟漏行将晓。皤然七十翁，亦足称寿考。筋骸本非实，一束芭蕉草。眷属偶相依，一夕同栖鸟。去何有顾恋，住亦无忧恼。生死尚复然，其馀安足道。是故临老心，冥然合玄造。
皎然,薛卿教长行歌（时量移湖州别驾）,桂阳仙柳道家说，昔传苏君今是薛。聊将握槊偶时人，便被人间称冠绝。黄杨文局龟螭蟠，琢成骰子双琅玕。初疑月破云中堕，复怪星移指下攒。谁识兵奇势可保，坐看将军上一道。有时彩王非所希，笑击单于出重围。凫惊隼击疾若飞，左顾右盻生光辉。家本联姻汉戚里，身是长安贵公子。名高艺绝何翩翩，几回决胜君王前。扈游长乐与祈年，人望青云白日边。谪宦江南岁阴晚，还将此道聊自遣。由来君子行最长，予亦知君寄心远。
白居易,奉和裴令公三月上巳日游太原龙泉忆去岁禊洛见示之作,去岁暮春上巳，共泛洛水中流。今岁暮春上巳，独立香山下头。风光闲寂寂，旌旆远悠悠。丞相府归晋国，太行山碍并州。鹏背负天龟曳尾，云泥不可得同游。
韩愈,游城南十六首·赠张十八助教,喜君眸子重清朗，携手城南历旧游。忽见孟生题竹处，相看泪落不能收。
韦庄,少年行,五陵豪客多，买酒黄金盏。醉下酒家楼，美人双翠幰。挥剑邯郸市，走马梁王苑。乐事殊未央，年华已云晚。
许棠,送省玄上人归江东,释律周儒礼，严持用戒身。安禅思剡石，留偈别都人。雨合吴江黑，潮移海路新。瓶盂自此去，应不更还秦。
张籍,送李仆射愬赴镇凤翔,由来勋业属英雄，兄弟连营列位同。先入贼城擒首恶，尽封筦库让元公。旌幢独继家声外，竹帛新添国史中。天子新收秦陇地，故教移镇古扶风。
孟郊,子庆诗,王家事已奇，孟氏庆无涯。献子还生子，羲之又有之。凤兮且莫叹，鲤也会闻诗。小小豫章甲，纤纤玉树姿。人来唯仰乳，母抱未知慈。我欲拣其养，放麛者是谁。
徐铉,送蒯司录归京（亮）,早年闻有蒯先生，二十馀年道不行。抵掌曾论天下事，折腰犹悟俗人情。老还上国欢娱少，贫聚归资结束轻。迁客临流倍惆怅，冷风黄叶满山城。
李白,姑孰十咏·望夫山,颙望临碧空，怨情感离别。江草不知愁，岩花但争发。云山万重隔，音信千里绝。春去秋复来，相思几时歇。
刘禹锡,杨柳枝,杨子江头烟景迷，隋家宫树拂金堤。嵯峨犹有当时色，半蘸波中水鸟栖。
李频,送崔侍御书记赴山北座主尚书招辟,书记向丘门，旌幢夹谷尊。从来游幕意，此去并酬恩。雁叫嫌冰合，骢嘶喜雪繁。同为入室士，不觉别销魂。
胡曾,咏史诗·吴宫,草长黄池千里馀，归来宗庙已丘墟。出师不听忠臣谏，徒耻穷泉见子胥。
皮日休,正乐府十篇·橡媪叹,秋深橡子熟，散落榛芜冈。伛伛黄发媪，拾之践晨霜。移时始盈掬，尽日方满筐。几嚗复几蒸，用作三冬粮。山前有熟稻，紫穗袭人香。细获又精舂，粒粒如玉珰。持之纳于官，私室无仓箱。如何一石馀，只作五斗量。狡吏不畏刑，贪官不避赃。农时作私债，农毕归官仓。自冬及于春，橡实诳饥肠。吾闻田成子，诈仁犹自王。吁嗟逢橡媪，不觉泪沾裳。
孟浩然,秋日陪李侍御渡松滋江,南纪西江阔，皇华御史雄。截流宁假楫，挂席自生风。僚寀争攀鹢，鱼龙亦避骢。坐听白雪唱，翻入棹歌中。
郑澣,和李德裕游汉州房公湖二首,太尉留琴地，时移重可寻。徽弦一掩抑，风月助登临。荣驻青油骑，高张白雪音。祗言酬唱美，良史记王箴。静对烟波夕，犹思栋宇清。卧龙空有处，驯鸟独忘情。顾步襟期远，参差物象横。自宜雕乐石，爽气际青城。
皮日休,奉和鲁望四明山九题·鞠侯,堪羡鞠侯国，碧岩千万重。烟萝为印绶，云壑是堤封。泉遣狙公护，果教ce子供。尔徒如不死，应得蹑玄踪。
李端,早春会王逵主人得蓬字,今年华鬓色，半在故人中。欲写无穷恨，先期一醉同。绿丛犹覆雪，红萼已凋风。莫负归山契，君看陌上蓬。
韩愈,送陆畅归江南（畅娶董溪女）,举举江南子，名以能诗闻。一来取高第，官佐东宫军。迎妇丞相府，夸映秀士群。鸾鸣桂树间，观者何缤纷。人事喜颠倒，旦夕异所云。萧萧青云干，遂逐荆棘焚。岁晚鸿雁过，乡思见新文。践此秦关雪，家彼吴洲云。悲啼上车女，骨肉不可分。感慨都门别，丈夫酒方醺。我实门下士，力薄蚋与蚊。受恩不即报，永负湘中坟。
李端,救生寺望春寄畅当,东西南北望，望远悲潜蓄。红黄绿紫花，花开看不足。今年与子少相随，他年与子老相逐。
徐氏,丈人观,早与元妃慕至化，同跻灵岳访真仙。当时信有壶中景，今日亲来洞里天。仪仗影空寥廓外，金丝声揭翠微巅。惟惭未致华胥理，徒卜升平万万年。
崔涂,江行晚望,木落曙江晴，寒郊极望平。孤舟三楚去，万里独吟行。鸟占横查立，人当故里耕。十年来复去，不觉二毛生。
姚鹄,随州献李侍御二首,彩笔曾专造化权，道尊翻向宦途闲。端居有地唯栽药，静坐无时不忆山。德望旧悬霄汉外，政声新溢路岐间。众知圣主搜贤相，朝夕欲征黄霸还。再刖未甘何处说，但垂双泪出咸秦。风尘匹马来千里，蓬梗全家望一身。旧隐每怀空竟夕，愁眉不展几经春。今朝傥降非常顾，倒屐宁惟有古人。
李中,送夏侯秀才,江村摇落暮蝉鸣，执手临岐动别情。古岸相看残照在，片帆难驻好风生。牵吟一路逢山色，醒睡长汀对月明。况是清朝至公在，预知乔木定迁莺。
令狐绹,登望京楼赋,夷门一镇五经秋，未得朝天不免愁。因上此楼望京国，便名楼作望京楼。
皇甫冉,祭张公洞二首（一本作排律一首）,尧心知稼穑，精意绕山川。风雨神祇应，笙镛诏命传。沐兰祇扫地，酌桂伫灵仙。拂雾陈金策，焚香拜玉筵。云开小有洞，日出大罗天。三鸟随王母，双童翊子先。何时种桃核，几度看桑田。倏忽烟霞散，空岩骑吏旋。
齐己,水鹤,鸳鸯与鸂鶒，相狎岂惭君。比雪还胜雪，同群亦出群。静巢孤岛月，寒梦九皋云。归路分明过，飞鸣即可闻。
钱起,过故洛城,故城门外春日斜，故城门里无人家。市朝欲认不知处，漠漠野田空草花。
刘禹锡,和郴州杨侍郎玩郡斋紫薇花十四韵,几年丹霄上，出入金华省。暂别万年枝，看花桂阳岭。南方足奇树，公府成佳境。绿阴交广除，明艳透萧屏。雨馀人吏散，燕语帘栊静。懿此含晓芳，翛然忘簿领。紫茸垂组缕，金缕攒锋颖。露溽暗传香，风轻徐就影。苒弱多意思，从容占光景。得地在侯家，移根近仙井。开尊好凝睇，倚瑟仍回颈。游蜂驻彩冠，舞鹤迷烟顶。兴生红药后，爱与甘棠并。不学夭桃姿，浮荣在俄顷。
白居易,菩提寺上方晚望香山寺，寄舒员外,晚登西宝刹，晴望东精舍。反照转楼台，辉辉似图画。冰浮水明灭，雪压松偃亚。石阁僧上来，云汀雁飞下。西京闹于市，东洛闲如社。曾忆旧游无，香山明月夜。
无名氏,鱼游春水,秦楼东风里，燕子还来寻旧垒。馀寒犹峭，红日薄侵罗绮。嫩草方抽碧玉茵，媚柳轻窣黄金缕。莺转上林，鱼游春水。几曲阑干遍倚，又是一番新桃李。佳人应怪归迟，梅妆泪洗。凤箫声绝沉孤雁，望断清波无双鲤。云山万重，寸心千里。
王昌龄,夏月花萼楼酺宴应制,土德三元正，尧心万国同。汾阴备冬礼，长乐应和风。赐庆垂天泽，流欢旧渚宫。楼台生海上，箫鼓出天中。雾晓筵初接，宵长曲未终。雨随青幕合，月照舞罗空。玉陛分朝列，文章发圣聪。愚臣忝书赋，歌咏颂丝桐。
白居易,松江亭携乐观渔宴宿,震泽平芜岸，松江落叶波。在官常梦想，为客始经过。水面排罾网，船头簇绮罗。朝盘鲙红鲤，夜烛舞青娥。雁断知风急，潮平见月多。繁丝与促管，不解和渔歌。
姚合,秋夕遣怀,昨宵白露下，秋气满山城。风劲衣巾脆，窗虚笔墨轻。临书爱真迹，避酒怕狂名。只拟随麋鹿，悠悠过一生。
张籍,送元结,昔日同游漳水边，如今重说恨绵绵。天涯相见还离别，客路秋风又几年。
NA,新林驿女吟示欧阳训（生飞虫）,月明阶悄悄，影只腰身小。谁是鶱翔人，愿为比翼鸟。
白居易,山中五绝句·洞中蝙蝠,千年鼠化白蝙蝠，黑洞深藏避网罗。远害全身诚得计，一生幽暗又如何。
杜荀鹤,维扬春日再遇孙侍御,本为荣家不为身，读书谁料转家贫。三年行却千山路，两地思归一主人。络岸柳丝悬细雨，绣田花朵弄残春。多情御史应嗟见，未上青云白发新。
罗隐,莺声,井上梧桐暗，花间雾露晞。一枝晴复暖，百啭是兼非。金屋梦初觉，玉关人未归。不堪闲日听，因尔又沾衣。
刘长卿,和樊使君登润州城楼,山城迢递敞高楼，露冕吹铙居上头。春草连天随北望，夕阳浮水共东流。江田漠漠全吴地，野树苍苍故蒋州。王粲尚为南郡客，别来何处更销忧。
韩愈,古意,太华峰头玉井莲，开花十丈藕如船。冷比雪霜甘比蜜，一片入口沈痾痊。我欲求之不惮远，青壁无路难夤缘。安得长梯上摘实，下种七泽根株连。
裴次元,句,积高依郡城，迥拔凌霄汉。
子兰,河梁晚望二首,水势滔滔不可量，渔舟容易泛沧浪。连山翠霭笼沙溆，白鸟翩翩下夕阳。雨添一夜秋涛阔，极目茫茫似接天。不知龙物潜何处，鱼跃蛙鸣满槛前。
白居易,池上早春，即事招梦得,老更惊年改，闲先觉日长。晴熏榆荚黑，春染柳梢黄。云破山呈色，冰融水放光。低平稳船舫，轻暖好衣裳。白角三升榼，红茵六尺床。偶游难得伴，独醉不成狂。我有中心乐，君无外事忙。经过莫慵懒，相去两三坊。
张籍,唐昌观看花,新红旧紫不相宜，看觉从前两月迟。更向同来诗客道，明年到此莫过时。
权德舆,知非,名教自可乐，搢绅贵行道。何必学狂歌，深山对丰草。
赵嘏,杂曲歌辞·昔昔盐·惊魂同夜鹊,万里无人见，众情难与论。思君常入梦，同鹊屡惊魂。孤寝红罗帐，双啼玉箸痕。妾心甘自保，岂复暂忘恩。
温庭筠,和沈参军招友生观芙蓉池,桂栋坐清晓，瑶琴商凤丝。况闻楚泽香，适与秋风期。遂从棹萍客，静啸烟草湄。倒影回澹荡，愁红媚涟漪。湘茎久鲜涩，宿雨增离披。而我江海意，楚游动梦思。北渚水云叶，南塘烟雾枝。岂亡台榭芳，独与鸥鸟知。珠坠鱼迸浅，影多凫泛迟。落英不可攀，返照昏澄陂。
罗隐,答宗人衮,昆仑水色九般流，饮即神仙憩即休。敢恨守株曾失意，始知缘木更难求。鴒原谩欲均馀力，鹤发那堪问旧游。遥望北辰当上国，羡君归棹五诸侯。
白居易,听水部吴员外新诗，因赠绝句,朱绂仙郎白雪歌，和人虽少爱人多。明朝说与诗人道，水部如今不姓何。
王维,酌酒与裴迪,酌酒与君君自宽，人情翻覆似波澜。白首相知犹按剑，朱门先达笑弹冠。草色全经细雨湿，花枝欲动春风寒。世事浮云何足问，不如高卧且加餐。
欧阳詹,许州送张中丞出临颍镇,心诵阴符口不言，风驱千骑出辕门。孙吴去后无长策，谁敌留侯直下孙。
颜萱,过张祜处士丹阳故居,忆昔为儿逐我兄，曾抛竹马拜先生。书斋已换当时主，诗壁空题故友名。岂是争权留怨敌，可怜当路尽公卿。柴扉草屋无人问，犹向荒田责地征。
白居易,送毛仙翁（江州司马时作）,仙翁已得道，混迹寻岩泉。肌肤冰雪莹，衣服云霞鲜。绀发丝并致，龆容花共妍。方瞳点玄漆，高步凌非烟。几见桑海变，莫知龟鹤年。所憩九清外，所游五岳巅。轩昊旧为侣，松乔难比肩。每嗟人世人，役役如狂颠。孰能脱羁鞅，尽遭名利牵。貌随岁律换，神逐光阴迁。惟余负忧谴，憔悴湓江壖。衰鬓忽霜白，愁肠如火煎。羁旅坐多感，裴回私自怜。晴眺五老峰，玉洞多神仙。何当悯湮厄，授道安虚孱。我师惠然来，论道穷重玄。浩荡八溟阔，志泰心超然。形骸既无束，得丧亦都捐。岂识椿菌异，那知鹏鷃悬。丹华既相付，促景定当延。玄功曷可报，感极惟勤拳。霓旌不肯驻，又归武夷川。语罢倏然别，孤鹤升遥天。赋诗叙明德，永续步虚篇。
李贺,许公子郑姬歌（郑园中请贺作）,许史世家外亲贵，宫锦千端买沉醉。铜驼酒熟烘明胶，古堤大柳烟中翠。桂开客花名郑袖，入洛闻香鼎门口。先将芍药献妆台，后解黄金大如斗。莫愁帘中许合欢，清弦五十为君弹。弹声咽春弄君骨，骨兴牵人马上鞍。两马八蹄踏兰苑，情如合竹谁能见。夜光玉枕栖凤凰，袷罗当门刺纯线。长翻蜀纸卷明君，转角含商破碧云。自从小靥来东道，曲里长眉少见人。相如冢上生秋柏，三秦谁是言情客。蛾鬟醉眼拜诸宗，为谒皇孙请曹植。
齐己,寄吴国西供奉,别来相忆梦多迷，君住东朝我楚西。瑶阙合陪龙象位，春山休记鹧鸪啼。承恩位与千官别，应制才将十子齐。几笑远公慵送客，殷勤只到寺前溪。
窦常,奉使西还早发小涧馆寄卢滁州迈,野棠花覆地，山馆夜来阴。马迹穿云去，鸡声出涧深。清风时偃草，久旱或为霖。试与惸嫠话，犹坚借寇心。
储光羲,秦中岁晏马舍人宅宴集,冬暮久无乐，西行至长安。故人处东第，清夜多新欢。广庭竹阴静，华池月色寒。知音尽词客，方见交情难。
萧至忠,陪幸长宁公主林亭（一作刘宪诗）,公主林亭地，清晨降玉舆。画桥飞渡水，仙阁迥临虚。新晴看蛱蝶，早夏摘芙蕖。文酒娱游盛，忻叨侍从馀。
白居易,欲到东洛，得杨使君书，因以此报,向公心切向财疏，淮上休官洛下居。三郡政能从独步，十年生计复何如。使君滩上久分手，别驾渡头先得书。且喜平安又相见，其馀外事尽空虚。
张祜,杨花,散乱随风处处匀，庭前几日雪花新。无端惹著潘郎鬓，惊杀绿窗红粉人。
卢照邻,杂曲歌辞·结客少年场行,长安重游侠，洛阳富才雄。玉剑浮云骑，金鞍明月弓。斗鸡过渭北，走马向关东。孙宾遥见待，郭解暗相通。不受千金爵，谁论万里功。将军下天上，虏骑入云中。烽火夜似月，兵气晓成虹。横行徇知己，负羽远从戎。龙旌昏朔雾，鸟阵卷寒风。追奔瀚海咽，战罢阴山空。归来谢天子，何如马上翁。
顾非熊,会中赋得新年,万古如昨日，一年加一晨。暗生无限事，潜老几多人。归路旧侣尽，故乡回雁新。那堪独惆怅，犹是白衣身。
刘禹锡,戏赠崔千牛,学道深山许老人，留名万代不关身。劝君多买长安酒，南陌东城占取春。
杜甫,归雁,东来万里客，乱定几年归。肠断江城雁，高高正北飞。
王贞白,太湖石,谁怜孤峭质，移在太湖心。出得风波外，任他池馆深。不同花逞艳，多愧竹垂阴。一片至坚操，那忧岁月侵。
许浑,寄题南山王隐居（一作王隐士居）,近逢商洛客，知尔住南塘。草阁平春水，柴门掩夕阳。随蜂收野蜜，寻麝采生香。更忆前年醉，松花满石床。
孟浩然,宿永嘉江，寄山阴崔少府国辅,我行穷水国，君使入京华。相去日千里，孤帆天一涯。卧闻海潮至，起视江月斜。借问同舟客，何时到永嘉。
李昌符,秋夜作,数亩池塘近杜陵，秋天寂寞夜云凝。芙蓉叶上三更雨，蟋蟀声中一点灯。迹避险巇翻失路，心归闲淡不因僧。既逢上国陈诗日，长守林泉亦未能。
薛能,下第后夷门乘舟至永城驿题,秋赋春还计尽违，自知身是拙求知。唯思旷海为休处，忽喜孤舟似去时。连浦一城兼汴宋，夹堤千柳杂唐隋。从来此恨皆前达，敢负吾君作楚辞。
权德舆,醉后戏赠苏九翛（苏常好读元鲁山文或劝入关者故戏之）,白首书窗成巨儒，不知簪组遍屠沽。劝君莫问长安路，且读鲁山于蒍于。
李白,望黄鹤楼,东望黄鹤山，雄雄半空出。四面生白云，中峰倚红日。岩峦行穹跨，峰嶂亦冥密。颇闻列仙人，于此学飞术。一朝向蓬海，千载空石室。金灶生烟埃，玉潭秘清谧。地古遗草木，庭寒老芝朮。蹇予羡攀跻，因欲保闲逸。观奇遍诸岳，兹岭不可匹。结心寄青松，永悟客情毕。
周朴,春宫怨（一作杜荀鹤诗）,早被婵娟误，欲妆临镜慵。承恩不在貌，教妾若为容。风暖鸟声碎，日高花影重。年年越溪女，相忆采芙蓉。
李峤,奉和幸韦嗣立山庄侍宴应制,南洛师臣契，东岩王佐居。幽情遗绂冕，宸眷属樵渔。制下峒山跸，恩回灞水舆。松门驻旌盖，薜幄引簪裾。石磴平黄陆，烟楼半紫虚。云霞仙路近，琴酒俗尘疏。乔木千龄外，悬泉百丈馀。崖深经炼药，穴古旧藏书。树宿抟风鸟，池潜纵壑鱼。宁知天子贵，尚忆武侯庐。
秾华,句,柏堂新成乐未央，回来回去绕裴郎。
梁锽,戏赠歌者,白皙歌童子，哀音绝又连。楚妃临扇学，卢女隔帘传。晓燕喧喉里，春莺啭舌边。若逢汉武帝，还是李延年。
章孝标,次韵和光禄钱卿二首,大隐严城内，闲门向水开。扇风知暑退，树影觉秋来。望远云生海，行稀砌长苔。废兴今古事，何必叹池灰。闲论忧王室，愁眉仗酒开。方嗟三覆役，又喜四愁来。晨起萤穿竹，晡餐鸟下苔。同期阳月至，灵室祝葭灰。
白居易,同李十一醉忆元九,花时同醉破春愁，醉折花枝当酒筹。忽忆故人天际去，计程今日到凉州。
刘庭琦,铜雀台,铜台宫观委灰尘，魏主园林漳水滨。即今西望犹堪思，况复当时歌舞人。
张说,咏尘,仙浦生罗袜，神京染素衣。裨山期益峻，照日幸增辉。夕伴龙媒合，朝游凤辇归。独怜范甑下，思绕画梁飞。
韩偓,夏夜,猛风飘电黑云生，霎霎高林簇雨声。夜久雨休风又定，断云流月却斜明。
韦应物,沣上西斋寄诸友（七月中善福之西斋作）,绝岸临西野，旷然尘事遥。清川下逦迤，茅栋上岧峣。玩月爱佳夕，望山属清朝。俯砌视归翼，开襟纳远飙。等陶辞小秩，效朱方负樵。闲游忽无累，心迹随景超。明世重才彦，雨露降丹霄。群公正云集，独予忻寂寥。
张籍,和韦开州盛山十二首·茶岭,紫芽连白蕊，初向岭头生。自看家人摘，寻常触露行。
王建,赠华州郑大夫,此官出入凤池头，通化门前第一州。少华山云当驿起，小敷溪水入城流。空闲地内人初满，词讼牌前草渐稠。报状拆开知足雨，赦书宣过喜无囚。自来不说双旌贵，恐替长教百姓愁。公退晚凉无一事，步行携客上南楼。
卢照邻,释疾文三歌,岁将暮兮欢不再，时已晚兮忧来多。东郊绝此麒麟笔，西山秘此凤凰柯。死去死去今如此，生兮生兮奈汝何。岁去忧来兮东流水，地久天长兮人共死。明镜羞窥兮向十年，骏马停驱兮几千里。麟兮凤兮，自古吞恨无已。茨山有薇兮颍水有漪，夷为柏兮秋有实。叔为柳兮春向飞。倏尔而笑，泛沧浪兮不归。
崔玄亮,临终诗,暂荣暂悴石敲火，即空即色眼生花。许时为客今归去，大历元年是我家。
NA,建州人歌,令我州郡泰，令我户口裕，令我活计大，陆员外。令我家不分，令我马成群，令我稻满囷，陆使君。
NA,郊庙歌辞·武后大享拜洛乐章·德和,夕惕司龙契，晨兢当凤扆。崇儒习旧规，偃伯循先旨。绝壤飞冠盖，遐区丽山水。幸承三圣馀，忻属千年始。
李商隐,细雨,帷飘白玉堂，簟卷碧牙床。楚女当时意，萧萧发彩凉。
钱起,适楚次徐城,去家随旅雁，几日到南荆。行迈改乡邑，苦辛淹晦明。畏途在淫雨，未暮息趋程。穷木对秋馆，寒鸦愁古城。迷津坐为客，对酒默含情。感激念知己，匣中孤剑鸣。
平曾,谒李相不遇,老夫三日门前立，珠箔银屏昼不开。诗卷却抛书袋里，正如闲看华山来。
王维,早入荥阳界,泛舟入荥泽，兹邑乃雄藩。河曲闾阎隘，川中烟火繁。因人见风俗，入境闻方言。秋野田畴盛，朝光市井喧。渔商波上客，鸡犬岸旁村。前路白云外，孤帆安可论。
吴越人,又和,樱桃花下会亲贤，风远铜壶转露盘。蝶下粉墙梅乍折，蚁浮金斝酒难干。云和缓奏泉声咽，珠箔低垂水影寒。狂简斐然吟咏足，却邀群彦重吟看。
无名氏,塞姑,昨日卢梅塞口，整见诸人镇守。都护三年不归，折尽江边杨柳。
元稹,寒,江瘴节候暖，腊初梅已残。夜来北风至，喜见今日寒。扣冰浅塘水，拥雪深竹阑。复此满尊醁，但嗟谁与欢。
高適,同群公题郑少府田家（此公昔任白马尉，今寄住滑台）,郑侯应凄惶，五十头尽白。昔为南昌尉，今作东郡客。与语多远情，论心知所益。秋林既清旷，穷巷空淅沥。蝶舞园更闲，鸡鸣日云夕。男儿未称意，其道固无适。劝君且杜门，勿叹人事隔。
元稹,酬乐天江楼夜吟稹诗，因成三十韵（次用本韵）,忽见君新句，君吟我旧篇。见当巴徼外，吟在楚江前。思鄙宁通律，声清遂扣玄。三都时觉重，一顾世称妍。排韵曾遥答，分题几共联。昔凭银翰写，今赖玉音宣。布鼓随椎响，坯泥仰匠圆。铃因风断续，珠与调牵绵。阮籍惊长啸，商陵怨别弦。猿羞啼月峡，鹤让警秋天。志士潜兴感，高僧暂废禅。兴飘沧海动，气合碧云连。点缀工微者，吹嘘势特然。休文徒倚槛，彦伯浪回船。伎乐当筵唱，儿童满巷传。改张思妇锦，腾跃贾人笺。魏拙虚教出，曹风敢望痊。定遭才子笑，恐赚学生癫。裁什情何厚，飞书信不专。隼猜鸿蓄缩，虎横犬迍邅。水墨看虽久，琼瑶喜尚全。才从鱼里得，便向市头悬。夜置堂东序，朝铺座右边。手寻韦欲绝，泪滴纸浑穿。甘蔗销残醉，醍醐醒早眠。深藏那遽灭，同咏苦无缘。雅羡诗能圣，终嗟药未仙。五千诚远道，四十已中年。暗魄多相梦，衰容每自怜。卒章还恸哭，蚊蚋溢山川。
杜羔,郊庙歌辞·享惠昭太子庙乐章·登歌,因心克孝，位震遗芬。宾天道茂，轸怀气分。发祗乃祀，咳叹如闻。二歌斯升，以咏德薰。
王勃,上巳浮江宴韵得遥字,上巳年光促，中川兴绪遥。绿齐山叶满，红泄片花销。泉声喧后涧，虹影照前桥。遽悲春望远，江路积波潮。
李中,离亭前思有寄,酒醒江亭客，缠绵恨别离。笙歌筵散后，风月夜长时。耿耿看灯暗，悠悠结梦迟。若无骚雅分，何计达相思。
崔道融,田上,雨足高田白，披蓑半夜耕。人牛力俱尽，东方殊未明。
李乂,送沙门弘景道俊玄奘还荆州应制,初日承归旨，秋风起赠言。汉珠留道味，江璧返真源。地出南关远，天回北斗尊。宁知一柱观，却启四禅门。
刘长卿,长门怨,何事长门闭，珠帘只自垂。月移深殿早，春向后宫迟。蕙草生闲地，梨花发旧枝。芳菲自恩幸，看著被风吹。
韩愈,湘中酬张十一功曹,休垂绝徼千行泪，共泛清湘一叶舟。今日岭猿兼越鸟，可怜同听不知愁。
杜甫,喜观即到，复题短篇二首,巫峡千山暗，终南万里春。病中吾见弟，书到汝为人。意答儿童问，来经战伐新。泊船悲喜后，款款话归秦。待尔嗔乌鹊，抛书示鶺鴒。枝间喜不去，原上急曾经。江阁嫌津柳，风帆数驿亭。应论十年事，愁绝始星星。
崔曙,奉试明堂火珠,正位开重屋，凌空出火珠。夜来双月满，曙后一星孤。天净光难灭，云生望欲无。遥知太平代，国宝在名都。
贾岛,寄无得头陀,夏腊今应三十馀，不离树下冢间居。貌堪良匠抽毫写，行称高僧续传书。落涧水声来远远，当空月色自如如。白衣只在青门里，心每相亲迹且疏。
姚合,和户部侍郎省中晚归,寒日南宫晚，闲吟半醉归。位高行路静，诗好和人稀。古树苔文匝，遥峰雪色微。宁知逢彩笔，寂寞有光辉。
齐己,伤秋,旦暮馀生在，肌肤十分无。眠寒半榻朽，立月一株枯。梦已随双树，诗犹却万夫。名山未归得，可惜死江湖。
皎然,伏日就汤评事衡湖上避暑,大火方燥石，停云昼亦收。将从赏心侣，寸景难远游。拥几苦炎伏，出门望汀洲。回溪照轩宇，广陌临梧楸。释闷命雅瑟，放情思乱流。更持无生论，可以清烦忧。
杜牧,送陆洿郎中弃官东归,少微星动照春云，魏阙衡门路自分。倏去忽来应有意，世间尘土谩疑君。
阎宽,春宵览月,月生东荒外，天云收夕阴。爱见澄清景，象吾虚白心。耳目静无哗，神超道性深。乘兴得至乐，寓言因永吟。
陆龟蒙,奉和袭美夏景无事因怀章来二上人次韵,檐外青阳有二梅，折来堪下冻醪杯。高杉自欲生龙脑，小弁谁能寄鹿胎。丽事肯教饶沈谢，谈微何必减宗雷。还闻拟结东林社，争奈渊明醉不来。忽忆高僧坐夏堂，厌泉声闹笑云忙。山重海澹怀中印，月冷风微宿上方。病后书求嵩少药，定回衣染贝多香。何时更问逍遥义，五粒松阴半石床。
许浑,酬钱汝州,白雪多随汉水流，谩劳旌旆晚悠悠。笙歌暗写终年恨，台榭潜消尽日忧。鸟散落花人自醉，马嘶芳草客先愁。怪来雅韵清无敌，三十六峰当庾楼。
张贲,和袭美寒夜见访,云孤鹤独且相亲，仿效从它折角巾。不用吴江叹留滞，风姿俱是玉清人。
唐彦谦,红叶,无处不飘扬，高楼临道旁。素娥前夕月，青女夜来霜。宿雨随时润，秋晴著物光。幽怀长若此，病眼更相妨。蜀纸裁深色，燕脂落靓妆。低丛侵小阁，倒影入回塘。谢脁留霞绮，甘宁弃锦张。何人休远道，是处有斜阳。薜荔垂书幌，梧桐坠井床。晚风生旅馆，寒籁近僧房。桂绿明淮甸，枫丹照楚乡。雁疏临鄠杜，蝉急傍潇湘。树异桓宣武，园非顾辟疆。茂陵愁卧客，不自保危肠。
皮日休,过云居院玄福上人旧居,重到云居独悄然，隔窗窥影尚疑禅。不逢野老来听法，犹见邻僧为引泉。龛上已生新石耳，壁间空带旧茶烟。南宗弟子时时到，泣把山花奠几筵。
齐己,寄栖白上人,万国争名地，吾师独此闲。题诗招上相，看雪下南山。内殿承恩久，中条进表还。常因秋贡客，少得掩禅关。
陆龟蒙,读陈拾遗集,蓬颗何时与恨平，蜀江衣带蜀山轻。寻闻骑士枭黄祖，自是无人祭祢衡。
刘沧,题郑中丞东溪,一境新开雉堞西，绿苔微径露凄凄。高轩夜静竹声远，曲岸春深杨柳低。山霁月明常此醉，草芳花暗省曾迷。即随凤诏归清列，几忆风花梦小溪。
王勃,杜少府之任蜀州,城阙辅三秦，风烟望五津。与君离别意，同是宦游人。海内存知己，天涯若比邻。无为在岐路，儿女共沾巾。
孟郊,分水岭别夜示从弟寂（一作示于孟叔）,南中少平地，山水重叠生。别泉万馀曲，迷舟独难行。四际乱峰合，一眺千虑并。潺湲冬夏冷，光彩昼夜明。赏心难久胜，离肠忽自惊。古木摇霁色，高风动秋声。饮尔一樽酒，慰我百忧轻。嘉期何处定，此晨堪寄情。
林宽,寄何绍馀,雁过君犹未入城，清贤门下旧知名。风波冻马遥逢见，革橐饥僮尚挈行。住在闲坊无辙迹，别来何寺有泉声。芙蓉苑北曲江岸，期看终南新雪晴。
郑谷,沙苑,茫茫信马行，不似近都城。苑吏犹迷路，江人莫问程。聚来千嶂出，落去一川平。日暮客心速，愁闻雁数声。
韩翃,宿石邑山中,浮云不共此山齐，山霭苍苍望转迷。晓月暂飞高树里，秋河隔在数峰西。
贾岛,冬夜,羁旅复经冬，瓢空盎亦空。泪流寒枕上，迹绝旧山中。凌结浮萍水，雪和衰柳风。曙光鸡未报，嘹唳两三鸿。
马怀素,奉和幸安乐公主山庄应制,主家台沼胜平阳，帝幸欢娱乐未央。掩映雕窗交极浦，参差绣户绕回塘。泉声百处传歌曲，树影千重对舞行。圣酒一沾何以报，唯欣颂德奉时康。
徐夤,鸡,名参十二属，花入羽毛深。守信催朝日，能鸣送晓阴。峨冠装瑞璧，利爪削黄金。徒有稻粱感，何由报德音。
朱晦,秋日送别,荒郊古陌时时断，野水浮云处处秋。唯有河边衰柳树，蝉声相送到扬州。
姚合,赠卢大夫将军,将军身在城，讵得虏尘清。酿酒邀闲客，吟诗直禁营。苍鹰春不下，战马夜空鸣。碣石应无业，皇州独有名。上山嫌髀重，拔剑叹衣生。公议今如此，登坛到即行。
白居易,宿灵岩寺上院,高高白月上青林，客去僧归独夜深。荤血屏除唯对酒，歌钟放散只留琴。更无俗物当人眼，但有泉声洗我心。最爱晓亭东望好，太湖烟水绿沉沉。
NA,招手令,亚其虎膺，曲其松根。以蹲鸱间虎膺之下，以钩戟差玉柱之旁。潜虬阔玉柱三分，奇兵阔潜虬一寸。死其三洛，生其五峰。
徐夤,张仪,荆楚南来又北归，分明舌在不应违。怀王本是无心者，笼得苍蝇却放飞。
李咸用,寄友生,交情应不变，何事久离群。圆月思同步，寒泉忆共闻。雪霜松色在，风雨雁行分。每见人来说，窗前改旧文。
方干,君不来,闲花未零落，心绪已纷纷。久客无人见，新禽何处闻。舟随一水远，路出万山分。夜月生愁望，孤光必照君。
徐夤,寄华山司空侍郎二首,金阙争权竞献功，独逃征诏卧三峰。鸡群未必容于鹤，蛛网何繇捕得龙。清论尽应书国史，静筹皆可息边烽。风霜落满千林木，不近青青涧底松。非云非鹤不从容，谁敢轻量傲世踪。紫殿几征王佐业，青山未拆诏书封。闲吟每待秋空月，早起长先野寺钟。前古负材多为国，满怀经济欲何从。
高蟾,送张道士,因将岁月离三岛，闲贮风烟在一壶。为问金乌头白后，人间流水却回无。
贯休,溪寺水阁闲眺因寄宋使君,溪木萧条一凭阑，玉霜飞后浪花寒。钓鱼船上风烟暝，古木林中砧杵干。至竟道心方始是，空耽山色亦无端。谁如太守分忧外，时把西经尽日看。
许浑,伤故湖州李郎中,政成身没共兴衰，乡路兵戈旅榇回。城上暮云凝鼓角，海边春草闭池台。经年未葬家人散，昨夜因斋故吏来。南北相逢皆掩泣，白蘋洲暖百花开。
窦常,立春后言怀招汴州李匡衙推,闲斋夜击唾壶歌，试望夷门奈远何。每听寒笳离梦断，时窥清鉴旅愁多。初惊宵漏丁丁促，已觉春风习习和。海内故人君最老，花开鞭马更相过。
王建,主人故池,高池高阁上连起，荷叶团团盖秋水。主人已远凉风生，旧客不来芙蓉死。
栖白,月夜怀刘秀才（一作元孚诗）,独夜相思但自劳，阮生吟罢梦云涛。此时小定未禅寂，古塔月中松磬高。
萧至忠,荐福寺应制（一作刘宪诗）,地灵传景福，天驾俨钩陈。佳哉藩邸旧，赫矣梵宫新。香塔鱼山下，禅堂雁水滨。珠幡映白日，镜殿写青春。甚欢延故吏，大觉拯生人。幸承歌颂末，长奉属车尘。
苏拯,渔人,垂竿朝与暮，披蓑卧横楫。不问清平时，自乐沧波业。长畏不得闲，几度避游畋。当笑钓台上，逃名名却传。
卢僎,送苏八给事出牧徐州用芳韵,金鼎属元方，琐闱连季常。畏盈聊出守，分命乃维良。晓骑辞朝远，春帆向楚常。贤哉谦自牧，天下咏馀芳。
白居易,隔浦莲,隔浦爱红莲，昨日看犹在。夜来风吹落，只得一回采。花开虽有明年期，复愁明年还暂时。
骆宾王,月夜有怀简诸同病,闲庭落景尽，疏帘夜月通。山灵响似应，水净望如空。栖枝犹绕鹊，遵渚未来鸿。可叹高楼妇，悲思杳难终。
李中,吉水作尉酬高援秀才见赠,佐邑惭无术，敢言贫与清。风骚谁是主，烟月自关情。卷箔当山色，开窗就竹声。怜君惠嘉句，资我欲垂名。
孟郊,吊元鲁山,搏鸷有馀饱，鲁山长饥空。豪人饫鲜肥，鲁山饭蒿蓬。食名皆霸官，食力乃尧农。君子耻新态，鲁山与古终。天璞本平一，人巧生异同。鲁山不自剖，全璞竟没躬。自剖多是非，流滥将何归。奔竞立诡节，凌侮争怪辉。五常坐销铄，万类随衰微。以兹见鲁山，道蹇无所依。君子不自蹇，鲁山蹇有因。苟含天地秀，皆是天地身。天地蹇既甚，鲁山道莫伸。天地气不足，鲁山食更贫。始知补元化，竟须得贤人。贤人多自霾，道理与俗乖。细功不敢言，远韵方始谐。万物饱为饱，万人怀为怀。一声苟失所，众憾来相排。所以元鲁山，饥衰难与偕。远阶无近级，造次不可升。贤人洁肠胃，寒日空澄凝。血誓竟讹谬，膏明易煎蒸。以之驱鲁山，疏迹去莫乘。言从鲁山宦，尽化尧时心。豺狼耻狂噬，齿牙闭霜金。竞来辟田土，相与耕嶔岑。当宵无关锁，竟岁饶歌吟。善教复天术，美词非俗箴。精微自然事，视听不可寻。因书鲁山绩，庶合箫韶音。箫韶太平乐，鲁山不虚作。千古若有知，百年幸如昨。谁能嗣教化，以此洗浮薄。君臣贵深遇，天地有灵橐。力运既艰难，德符方合漠。名位苟虚旷，声明自销铄。礼法虽相救，贞浓易糟粕。哀哀元鲁山，毕竟谁能度。当今富教化，元后得贤相。冰心镜衰古，霜议清遐障。幽埋尽洸洗，滞旅免流浪。唯馀鲁山名，未获旌廉让。二三贞苦士，刷视耸危望。发秋青山夜，目断丹阙亮。诱类幸从兹，嘉招固非妄。小生奏狂狷，感惕增万状。黄犊不知孝，鲁山自驾车。非贤不可妻，鲁山竟无家。供养耻佗力，言词岂纤瑕。将谣鲁山德，赜海谁能涯。遗婴尽雏乳，何况骨肉枝。心肠结苦诚，胸臆垂甘滋。事已出古表，谁言独今奇。贤人母万物，岂弟流前诗。
温庭筠,懊恼曲,藕丝作线难胜针，蕊粉染黄那得深。玉白兰芳不相顾，青楼一笑轻千金。莫言自古皆如此，健剑刜钟铅绕指。三秋庭绿尽迎霜，惟有荷花守红死。庐江小吏朱斑轮，柳缕吐芽香玉春。两股金钗已相许，不令独作空成尘。悠悠楚水流如马，恨紫愁红满平野。野土千年怨不平，至今烧作鸳鸯瓦。
鲍溶,水殿采菱歌,宫鸦叫赤光，潮声入宫宫影凉。火华啼露卷横塘，金堤四合宛柔扬。美人荷裙芙蓉妆，柔荑萦雾棹龙航。采莲一声歌态长，青丝结眼捕鸳鸯。
权德舆,杂兴五首,丛鬓愁眉时势新，初笄绝代北方人。一颦一笑千金重，肯似成都夜失身。乍听丝声似竹声，又疑丹穴九雏惊。金波露洗净于昼，寂寞不堪深夜情。琥珀尊开月映帘，调弦理曲指纤纤。含羞敛态劝君住，更奏新声刮骨盐。乳燕双飞莺乱啼，百花如绣照深闺。新妆对镜知无比，微笑时时出瓠犀。巫山云雨洛川神，珠襻香腰稳称身。惆怅妆成君不见，含情起立问傍人。
白居易,浔阳三题·庐山桂,偃蹇月中桂，结根依青天。天风绕月起，吹子下人间。飘零委何处，乃落匡庐山。生为石上桂，叶如翦碧鲜。枝干日长大，根荄日牢坚。不归天上月，空老山中年。庐山去咸阳，道里三四千。无人为移植，得入上林园。不及红花树，长栽温室前。
NA,郊庙歌辞·享太庙乐章·大成舞,帝舞季历，龙圣生昌。后歌有蟜，胎炎孕黄。天地合德，日月齐光。肃雍孝享，祚我万方。
齐己,中秋月,空碧无云露湿衣，群星光外涌清规。东楼莫碍渐高势，四海待看当午时。还许分明吟皓魄，肯教幽暗取丹枝。可怜半夜婵娟影，正对五侯残酒池。
方干,赠江上老人,潭底锦鳞多识钓，未投香饵即先知。欲教鱼目无分别，须学揉蓝染钓丝。
郑谷,通川客舍,奔走失前计，淹留非本心。已难消永夜，况复听秋霖。渐解巴儿语，谁怜越客吟。黄花徒满手，白发不胜簪。
戎昱,桂州腊夜,坐到三更尽，归仍万里赊。雪声偏傍竹，寒梦不离家。晓角分残漏，孤灯落碎花。二年随骠骑，辛苦向天涯。
李白,侍从宜春苑奉诏赋龙池柳色初青听新莺百啭歌,东风已绿瀛洲草，紫殿红楼觉春好。池南柳色半青青，萦烟袅娜拂绮城。垂丝百尺挂雕楹，上有好鸟相和鸣，间关早得春风情。春风卷入碧云去，千门万户皆春声。是时君王在镐京，五云垂晖耀紫清。仗出金宫随日转，天回玉辇绕花行。始向蓬莱看舞鹤，还过茝石听新莺。新莺飞绕上林苑，愿入箫韶杂凤笙。
吴融,岐下闻子规,剑阁西南远凤台，蜀魂何事此飞来。偶因陇树相迷至，唯恐边风却送回。只有花知啼血处，更无猿替断肠哀。谁怜越客曾闻处，月落江平晓雾开。
于武陵,送酂县董明府之任,南北行已久，怜君知苦辛。万家同草木，三载得阳春。东道听游子，夷门歌主人。空持语相送，应怪不沾巾。
NA,郊庙歌辞·褒德庙乐章·武舞作,昭昭竹殿开，奕奕兰宫启。懿范隆丹掖，殊荣辟朱邸。六佾荐徽容，三簋陈芳醴。万石覃贻厥，分珪崇祖祢。
李商隐,李花,李径独来数，愁情相与悬。自明无月夜，强笑欲风天。减粉与园箨，分香沾渚莲。徐妃久已嫁，犹自玉为钿。
安锜,题贾岛墓,倚恃才难继，昂藏貌不恭。骑驴冲大尹，夺卷忤宣宗。驰誉超先辈，居官下我侬。司仓旧曹署，一见一心忡。
徐安贞,闻邻家理筝,北斗横天夜欲阑，愁人倚月思无端。忽闻画阁秦筝逸，知是邻家赵女弹。曲成虚忆青蛾敛，调急遥怜玉指寒。银锁重关听未辟，不如眠去梦中看。
李贺,难忘曲,夹道开洞门，弱杨低画戟。帘影竹华起，箫声吹日色。蜂语绕妆镜，拂蛾学春碧。乱系丁香梢，满栏花向夕。
令狐楚,游春词,高楼晓见一花开，便觉春光四面来。暖日晴云知次第，东风不用更相催。
元稹,和东川李相公慈竹十二韵（次本韵）,慈竹不外长，密比青瑶华。矛攒有森束，玉粒无蹉跎。纤粉妍腻质，细琼交翠柯。亭亭霄汉近，霭霭雨露多。冰碧寒夜耸，箫韶风昼罗。烟含胧胧影，月泛鳞鳞波。鸾凤一已顾，燕雀永不过。幽姿媚庭实，颢气爽天涯。峻节高转露，贞筠寒更佳。托身仙坛上，灵物神所呵。时与天籁合，日闻阳春歌。应怜孤生者，摧折成病痾。
李白,杂曲歌辞·白马篇,龙马花雪毛，金鞍五陵豪。秋霜切玉剑，落日明珠袍。斗鸡事万乘，轩盖一何高。弓摧宜山虎，手接泰山猱。酒后竞风彩，三杯弄宝刀。杀人如翦草，剧孟同游遨。发愤去函谷，从军向临洮。叱咤万战场，匈奴尽波涛。归来使酒气，未肯拜萧曹。羞入原宪室，荒径隐蓬蒿。
刘道昌,龟市告别,还丹功满气成胎，九百年来混俗埃。自此三山一归去，无因重到世间来。
齐己,遇元上人,七泽过名山，相逢黄落残。杉松开寺晚，泉月话心寒。祖遍诸方礼，经曾几处看。应怀出家院，紫阁近长安。
郎大家宋氏,采桑,春来南雁归，日去西蚕远。妾思纷何极，客游殊未返。
李商隐,中元作,绛节飘飖宫国来，中元朝拜上清回。羊权须得金条脱，温峤终虚玉镜台。曾省惊眠闻雨过，不知迷路为花开。有娀未抵瀛洲远，青雀如何鸩鸟媒。
徐贤妃,拟小山篇,仰幽岩而流盼，抚桂枝以凝想。将千龄兮此遇，荃何为兮独往。
苏,东峰亭各赋一物得寒溪草,幂zx溪边草，游人不厌看。馀芳幽处老，深色望中寒。幸得陪情兴，青青赏未阑。
和凝,洋川,华夷图上见洋川，知在青山绿水边。官闲最好游僧舍，江近应须买钓船。
项斯,彭蠡湖春望,湖亭东极望，远棹不须回。遍草新湖落，连天众雁来。芦洲残照尽，云障积烟开。更想鸱夷子，扁舟安在哉。
周贺,京口赠崔固,积雨晴时近，西风叶满泉。相逢嵩岳客，共听楚城蝉。宿馆横秋岛，归帆涨远田。别多还寂寞，不似剡中年。
李洞,送醉画王处士,几年乘兴住南吴，狂醉兰舟夜落湖。别后鹤毛描转细，近来牛角饮还粗。同餐夏果山何处，共钓秋涛石在无。关下相逢怪予老，篇章役思绕寰区。
宋之问,宋公宅送宁谏议,宋公爰创宅，庾氏更诛茅。间出人三秀，平临楚四郊。汉臣来绛节，荆牧动金铙。尊溢宜城酒，笙裁曲沃匏。露荷秋变节，风柳夕鸣梢。一散阳台雨，方随越鸟巢。
李益,江南词,嫁得瞿塘贾，朝朝误妾期。早知潮有信，嫁与弄潮儿。
施肩吾,江南怨,愁见桥边荇叶新，兰舟枕水楫生尘。从来不是无莲采，十顷莲塘卖与人。
徐铉,还过东都，留守周公筵上赠座客,贾生三载在长沙，故友相思道路赊。已分终年甘寂寞，岂知今日返京华。麟符上相恩偏厚，隋苑留欢日欲斜。明旦江头倍惆怅，远山芳草映残霞。
白居易,酬令狐留守尚书见赠十韵,长庆清风在，夔龙燮理馀。太和膏雨降，周邵保厘初。嵩少当宫署，伊瀍入禁渠。晓关开玉兔，夕钥纳银鱼。旧眷怜移疾，新吟念索居。离声双白鹂，行色一篮舆。罢免无馀俸，休闲有敝庐。慵于嵇叔夜，渴似马相如。酒每蒙酤我，诗尝许起予。洛中归计定，一半为尚书。
韦应物,慈恩伽蓝清会,素友俱薄世，屡招清景赏。鸣钟悟音闻，宿昔心已往。重门相洞达，高宇亦遐朗。岚岭晓城分，清阴夏条长。氲氛芳台馥，萧散竹池广。平荷随波泛，回飙激林响。蔬食遵道侣，泊怀遗滞想。何彼尘昏人，区区在天壤。
李山甫,山中览刘书记新诗,记室新诗相寄我，蔼然清绝更无过。溪风满袖吹骚雅，岩瀑无时滴薜萝。云外山高寒色重，雪中松苦夜声多。静酬嘉唱对幽景，苍鹤羸栖古木柯。
钱起,秋夜寄袁中丞、王员外,一夕盈千念，方知别者劳。衰荣难会面，魂梦暂同袍。片月临阶早，晴河度雁高。应怜蒋生径，秋露满蓬蒿。
顾非熊,题马儒乂石门山居,寻君石门隐，山近渐无青。鹿迹入柴户，树身穿草亭。云低收药径，苔惹取泉瓶。此地客难到，夜琴谁共听。
韩愈,晚泊江口,郡城朝解缆，江岸暮依村。二女竹上泪，孤臣水底魂。双双归蛰燕，一一叫群猿。回首那闻语，空看别袖翻。
柳宗元,铜鱼使赴都寄亲友,行尽关山万里馀，到时闾井是荒墟。附庸唯有铜鱼使，此后无因寄远书。
徐夤,新葺茆堂,剪竹诛茆就水滨，静中还得保天真。只闻神鬼害盈满，不见古今争贱贫。树影便为廊庑屋，草香权当绮罗茵。阶前一片泓澄水，借与汀禽活紫鳞。耨水耕山息故林，壮图嘉话负前心。素丝鬓上分愁色，络纬床头和苦吟。笔研不才当付火，方书多诳罢烧金。同年二十八君子，游楚游秦断好音。
来鹄,古剑池,秋水莲花三四枝，我来慷慨步迟迟。不决浮云斩邪佞，直成龙去欲何为。
皎然,郭北寻徐主簿别业,近依城北住，幽远少人知。积雪行深巷，闲云绕古篱。竹花冬更发，橙实晚仍垂。还共岩中鹤，今朝下渌池。
陈上美,咸阳有怀,山连河水碧氛氲，瑞气东移拥圣君。秦苑有花空笑日，汉陵无主自侵云。古槐堤上莺千啭，远渚沙中鹭一群。赖与渊明同把菊，烟郊西望夕阳曛。
许浑,过湘妃庙,古木苍山掩翠娥，月明南浦起微波。九疑望断几千载，斑竹泪痕今更多。
李涉,题招隐寺即戴颙旧宅,两崖古树千般色，一井寒泉数丈冰。欲问前朝戴居士，野烟秋色是丘陵。
李峤,安辑岭表事平罢归,云端想京县，帝乡如可见。天涯望越台，海路几悠哉。六月飞鹏去，三年瑞雉来。境遥铜柱出，山险石门开。自我违瀍洛，瞻途屡挥霍。朝朝寒露多，夜夜征衣薄。白简承朝宪，朱方抚夷落。既弘天覆广，且谕皇恩博。皇恩溢外区，憬俗咏来苏。声朔臣天子，坛场拜老夫。绛宫韬将略，黄石寝兵符。返旆收龙虎，空营集鸟乌。日落澄氛霭，凭高视襟带。东瓯抗於越，南斗临吴会。春色绕边陲，飞花出荒外。卉服纷如积，长川思游客。风生丹桂晚，云起苍梧夕。去舳舣清江，归轩趋紫陌。衣裳会百蛮，琛赆委重关。不学金刀使，空持宝剑还。
许浑,余谢病东归，王秀才见寄，今潘秀才南棹奉酬,酷似牢之玉不如，落星山下白云居。春耕旋构金门客，夜学兼修玉府书。风扫碧云迎鸷鸟，水还沧海养嘉鱼。莫将年少轻时节，王氏家风在石渠。
白居易,叹鹤病,右翅低垂左胫伤，可怜风貌甚昂藏。亦知白日青天好，未要高飞且养疮。
白居易,紫薇花,紫薇花对紫微翁，名目虽同貌不同。独占芳菲当夏景，不将颜色托春风。浔阳官舍双高树，兴善僧庭一大丛。何似苏州安置处，花堂栏下月明中。
刘禹锡,和汴州令狐相公到镇改月偶书所怀（二十二韵）,受脤新梁苑，和羹旧傅岩。援毫动星宿，垂钓取韬钤。赫奕三川至，欢呼百姓瞻。绿油貔虎拥，青纸凤凰衔。外垒曾无警，中厨亦罢监。推诚人自服，去杀令逾严。赳赳容皆饰，幡幡口尽钳。为兄怜庾翼，选婿得萧咸。郁倔咽喉地，骈臻水陆兼。度桥鸣绀幰，入肆飏云帆。端月当中气，东风应远占。管弦喧夜景，灯烛掩寒蟾。酒每倾三雅，书能发百函。词人羞布鼓，远客献貂襜。歌榭白团扇，舞筵金缕衫。旌旗遥一簇，舄履近相搀。花树当朱阁，晴河逼翠帘。衣风飘叆叇，烛泪滴巉岩。玉斝虚频易，金炉暖更添。映镮窥艳艳，隔袖见纤纤。谢傅何由接，桓伊定不凡。应怜郡斋老，旦夕镊霜髯。
杜甫,北风（新康江口信宿方行）,春生南国瘴，气待北风苏。向晚霾残日，初宵鼓大炉。爽携卑湿地，声拔洞庭湖。万里鱼龙伏，三更鸟兽呼。涤除贪破浪，愁绝付摧枯。执热沉沉在，凌寒往往须。且知宽疾肺，不敢恨危途。再宿烦舟子，衰容问仆夫。今晨非盛怒，便道即长驱。隐几看帆席，云州涌坐隅。
白居易,闻龟儿咏诗,怜渠已解咏诗章，摇膝支颐学二郎。莫学二郎吟太苦，才年四十鬓如霜。
张说,五君咏五首·李赵公峤,李公实神敏，才华乃天授。睦亲何用心，处贵不忘旧。故事遵台阁，新诗冠宇宙。在人忠所奉，恶我诚将宥。南浦去莫归，嗟嗟蔑孙秀。
崔国辅,宿范浦,月暗潮又落，西陵渡暂停。村烟和海雾，舟火乱江星。路转定山绕，塘连范浦横。鸱夷近何去，空山临沧溟。
水府君,与郑德璘奇遇诗,物触轻舟心自知，风恬烟静月光微。夜深江上解愁思，拾得红蕖香惹衣。纤手垂钩对水窗，红蕖秋色艳长江。既能解佩投交甫，更有明珠乞一双。湖面狂风且莫吹，浪花初绽月光微。沈潜暗想横波泪，得共鲛人相对垂。洞庭风软荻花秋，新没青娥细浪愁。泪滴白蘋君不见，月明江上有轻鸥。昔日江头菱芡人，蒙君数饮松醪春。活君家室以为报，珍重长沙郑德璘。
白居易,和梦得洛中早春见赠七韵,众皆赏春色，君独怜春意。春意竟如何，老夫知此味。烛馀减夜漏，衾暖添朝睡。恬和台上风，虚润池边地。开迟花养艳，语懒莺含思。似讶隔年斋，如劝迎春醉。何日同宴游，心期二月二。
贯休,故林偶作,朗吟无一事，孤坐瀔江濆。媚世非吾道，良图有白云。蠹鱼开卷落，啄木隔花闻。唯寄壶中客，金丹许共分。
刘得仁,晏起,日过辰时犹在梦，客来应笑也求名。浮生自得长高枕，不向人间与命争。
许浑,洛阳道中,洛阳多旧迹，一日几堪愁。风起林花晚，月明陵树秋。兴亡不可问，自古水东流。
杨炯,送杨处士反初卜居曲江,雁门归去远，垂老脱袈裟。萧寺休为客，曹溪便寄家。绿琪千岁树，黄槿四时花。别怨应无限，门前桂水斜。
周贺,留别南徐故人,三年蒙见待，此夕是前程。未断却来约，且伸临去情。潮回滩鸟下，月上客船明。他日南徐道，缘君又重行。
杜荀鹤,送姚庭珪,脱衣将换酒，对酌话何之。雨后秋萧索，天涯晚别离。人生无此恨，鬓色不成丝。未得重相见，看君马上诗。
NA,河北谚,山东一条葛，无事莫撩拨。
皎然,赠柳喜得嵩山法门自号嵩山老（一作赠柳先生）,一见嵩山老，吾生恨太迟。问君年几许，曾出上皇时。
鱼玄机,赠邻女（一作寄李亿员外）,羞日遮罗袖，愁春懒起妆。易求无价宝，难得有心郎。枕上潜垂泪，花间暗断肠。自能窥宋玉，何必恨王昌。
白居易,和钱员外青龙寺上方望旧山,旧峰松雪旧溪云，怅望今朝遥属君。共道使臣非俗吏，南山莫动北山文。
杜甫,所思（得台州郑司户虔消息）,郑老身仍窜，台州信所传。为农山涧曲，卧病海云边。世已疏儒素，人犹乞酒钱。徒劳望牛斗，无计劚龙泉。
李昭象,学仙词寄顾云,记得初传九转方，碧云峰下祝虚皇。丹砂未熟心徒切，白日难留鬓欲苍。无路洞天寻穆满，有时人世美刘郎。仙人恩重何由报，焚尽星坛午夜香。
孟浩然,夏日浮舟过陈大水亭（一作浮舟过滕逸人别业）,水亭凉气多，闲棹晚来过。涧影见松竹，潭香闻芰荷。野童扶醉舞，山鸟助酣歌。幽赏未云遍，烟光奈夕何。
刘得仁,送祖山人归山,独来朝市笑浮云，却忆烟霞出帝城。不说金丹能点化，空教弟子学长生。壶中泻酒看云影，洞里逢师下鹤迎。料得仙家玉牌上，已镌白日上升名。
孙子多,嘲郑傪妓,相公经文复经武，常侍好今兼好古。昔人曾闻阿武婆，今日亲见阿婆舞。
白居易,冬夜与钱员外同直禁中,夜深草诏罢，霜月凄凛凛。欲卧暖残杯，灯前相对饮。连铺青缣被，封置通中枕。仿佛百馀宵，与君同此寝。
张籍,夜宿黑灶溪,夜到碧溪里，无人秋月明。逢幽更移宿，取伴亦探行。花下红泉色，云西乳鹤声。明朝记归处，石上自书名。
韩愈,春雪,新年都未有芳华，二月初惊见草芽。白雪却嫌春色晚，故穿庭树作飞花。
NA,郊庙歌辞·周郊祀乐章·武舞乐,圭瓒方陈礼，干旄乃象功。成文非羽籥，猛势若罴熊。
张祜,硫黄,一粒硫黄入贵门，寝堂深处问玄言。时人尽说韦山甫，昨日馀干吊子孙。
白居易,夜归,半醉闲行湖岸东，马鞭敲镫辔珑璁。万株松树青山上，十里沙堤明月中。楼角渐移当路影，潮头欲过满江风。归来未放笙歌散，画戟门开蜡烛红。
李益,赋得早燕送别,碧草缦如线，去来双飞燕。长门未有春，先入班姬殿。梁空绕不息，檐寒窥欲遍。今至随红萼，昔还悲素扇。一别与秋鸿，差池讵相见。
李商隐,昭肃皇帝挽歌辞三首,九县怀雄武，三灵仰睿文。周王传叔父，汉后重神君。玉律朝惊露，金茎夜切云。笳箫凄欲断，无复咏横汾。玉塞惊宵柝，金桥罢举烽。始巢阿阁凤，旋驾鼎湖龙。门咽通神鼓，楼凝警夜钟。小臣观吉从，犹误欲东封。莫验昭华琯，虚传甲帐神。海迷求药使，雪隔献桃人。桂寝青云断，松扉白露新。万方同象鸟，举恸满秋尘。
高適,别韦参军,二十解书剑，西游长安城。举头望君门，屈指取公卿。国风冲融迈三五，朝廷欢乐弥寰宇。白璧皆言赐近臣，布衣不得干明主。归来洛阳无负郭，东过梁宋非吾土。兔苑为农岁不登，雁池垂钓心长苦。世人遇我同众人，唯君于我最相亲。且喜百年有交态，未尝一日辞家贫。弹棋击筑白日晚，纵酒高歌杨柳春。欢娱未尽分散去，使我惆怅惊心神。丈夫不作儿女别，临歧涕泪沾衣巾。
钱起,送马使君赴郑州,东土忽无事，专城复任贤。喜观班瑞礼，还在偃兵年。膏雨带荥水，归人耕圃田。遥知下车日，万井起新烟。
杜甫,严郑公宅同咏竹（得香字）,绿竹半含箨，新梢才出墙。色侵书帙晚，阴过酒樽凉。雨洗娟娟净，风吹细细香。但令无剪伐，会见拂云长。
顾况,横吹曲辞·长安道,长安道，人无衣，马无草，何不归来山中老。
骆宾王,宿山庄,金陵一超忽，玉烛几还周。露积吴台草，风入郢门楸。林虚宿断雾，磴险挂悬流。拾青非汉策，化缁类秦裘。牵迹犹多蹇，劳生未寡尤。独此他乡梦，空山明月秋。
项斯,远水,渺渺浸天色，一边生晚光。阔浮萍思远，寒入雁愁长。北极连平地，东流即故乡。扁舟来宿处，仿佛似潇湘。
韦应物,郡楼春燕,众乐杂军鞞，高楼邀上客。思逐花光乱，赏馀山景夕。为郡访凋瘵，守程难损益。聊假一杯欢，暂忘终日迫。
李白,流夜郎题葵叶,惭君能卫足，叹我远移根。白日如分照，还归守故园。
刘宪,奉和幸韦嗣立山庄侍宴应制,东山有谢安，枉道降鸣銮。缇骑分初日，霓旌度晓寒。云跸岩间下，虹桥涧底盘。幽栖俄以届，圣瞩宛馀欢。崖悬飞溜直，岸转绿潭宽。桂华尧酒泛，松响舜琴弹。明主恩斯极，贤臣节更殚。不才叨侍从，咏德以濡翰。
无名氏,抛球诗（一作李谨言诗）,侍宴黄昏未肯休，玉阶夜色月如流。朝来自诧承恩最，笑倩傍人认绣球。
李群玉,赠琵琶妓,我见鸳鸯飞水上，君还望月苦相思。一双裙带同心结，早寄黄鹂孤雁儿。
李群玉,龟,静养千年寿，重泉自隐居。不应随跛鳖，宁肯滞凡鱼。灵腹唯玄露，芳巢必翠蕖。扬花输蚌蛤，奔月恨蟾蜍。曳尾辞泥后，支床得水初。冠山期不小，铸印事宁虚。有志酬毛宝，无心畏豫且。他时清洛汭，会荐帝尧书。
杜甫,晓望白帝城盐山,徐步移班杖，看山仰白头。翠深开断壁，红远结飞楼。日出清江望，暄和散旅愁。春城见松雪，始拟进归舟。
李商隐,张恶子庙,下马捧椒浆，迎神白玉堂。如何铁如意，独自与姚苌。
徐仲雅,赠江处士,门在松阴里，山僧几度过。药灵丸不大，棋妙子无多。薄雾笼寒径，残风恋绿萝。金乌兼玉兔，年几奈公何。
方干,尚书新创敌楼二首,下马政成无一事，应须胜地过朝昏。笙歌引出桃花洞，罗绣拥来金谷园。十里水云吞半郭，九秋山月入千门。常闻大厦堪栖息，燕雀心知不敢言。异境永为欢乐地，歌钟夜夜复年年。平明旭日生床底，薄暮残霞落酒边。虽向槛前窥下界，不知窗里是中天。直须分付丹青手，画出旌幢绕谪仙。
NA,杂曲歌辞·双带子,私言切语谁人会，海燕双飞绕画梁。君学秋胡不相识，妾亦无心去采桑。
王炎,赋得行不由径,邪径趋时捷，端心恶此名。长衢贵高步，大路自规行。且虑萦纡僻，将求坦荡情。讵同流俗好，方保立身贞。远迹如违险，修仁在履平。始知夫子道，从此得坚诚。
钱起,初黄绶赴蓝田县作,蟠木无匠伯，终年弃山樊。苦心非良知，安得入君门。忽忝英达顾，宁窥造化恩。萤光起腐草，云翼腾沉鲲。片石世何用，良工心所存。一叨尉京甸，三省惭黎元。贤尹正趋府，仆夫俨归轩。眼中县胥色，耳里苍生言。居人散山水，即景真桃源。鹿聚入田径，鸡鸣隔岭村。餐和俗久清，到邑政空论。且嘉讼庭寂，前阶满芳荪。
裴夷直,春色满皇州,寒销山水地，春遍帝王州。北阙晴光动，南山喜气浮。夭红妆暖树，急绿走阴沟。思妇开香阁，王孙上玉楼。氛氲直城北，骀荡曲江头。今日灵台下，翻然却是愁。
郑絪,句,情人共惆怅，良友不同游。
杜牧,许七侍御弃官东归潇洒江南颇闻自适高秋企望…十韵,天子绣衣吏，东吴美退居。有园同庾信，避事学相如。兰畹晴香嫩，筠溪翠影疏。江山九秋后，风月六朝馀。锦帙开诗轴，青囊结道书。霜岩红薜荔，露沼白芙蕖。睡雨高梧密，棋灯小阁虚。冻醪元亮秫，寒鲙季鹰鱼。尘意迷今古，云情识卷舒。他年雪中棹，阳羡访吾庐。
白居易,李都尉古剑,古剑寒黯黯，铸来几千秋。白光纳日月，紫气排斗牛。有客借一观，爱之不敢求。湛然玉匣中，秋水澄不流。至宝有本性，精刚无与俦。可使寸寸折，不能绕指柔。愿快直士心，将断佞臣头。不愿报小怨，夜半刺私仇。劝君慎所用，无作神兵羞。
牟融,送报本寺分韵得通字,几度乘闲谒梵宫，此郎声价重江东。贵侯知重曾忘势，闲客频来也悟空。满地新蔬和雨绿，半林残叶带霜红。，。
李隆基,答司马承祯上剑镜,宝照含天地，神剑合阴阳。日月丽光景，星斗裁文章。写鉴表容质，佩服为身防。从兹一赏玩，永德保龄长。
张祜,元日仗,文武千官岁仗兵，万方同轨奏升平。上皇一御含元殿，丹凤门开白日明。
元稹,赠咸阳少府萧郎,莫怪逢君泪每盈，仲由多感有深情。陆家幼女托良婿，阮氏诸房无外生。顾我自伤为弟拙，念渠能继事姑名。别时何处最肠断，日暮渭阳驱马行。
刘兼,莲塘霁望,新秋菡萏发红英，向晚风飘满郡馨。万叠水纹罗乍展，一双鸂鶒绣初成。采莲女散吴歌阕，拾翠人归楚雨晴。远岸牧童吹短笛，蓼花深处信牛行。
郑谷,鹧鸪（谷以此诗得名，时号为郑鹧鸪）,暖戏烟芜锦翼齐，品流应得近山鸡。雨昏青草湖边过，花落黄陵庙里啼。游子乍闻征袖湿，佳人才唱翠眉低。相呼相应湘江阔，苦竹丛深春日西。
顾况,酬柳相公,天下如今已太平，相公何事唤狂生。个身恰似笼中鹤，东望沧溟叫数声。
元稹,刘、阮妻二首,仙洞千年一度闲，等闲偷入又偷回。桃花飞尽东风起，何处消沉去不来。芙蓉脂肉绿云鬟，罨画楼台青黛山。千树桃花万年药，不知何事忆人间。
李益,相和歌辞·江南曲,嫁得瞿塘贾，朝朝误妾期。早知潮有信，嫁与弄潮儿。
欧阳詹,题严光钓台,弭棹历尘迹，悄然关我情。伊无昔时节，岂有今日名。辞贵不辞贱，是心谁复行。钦哉此溪曲，永独古风清。
陈存,寓居武丁馆,暑雨飘已过，凉飙触幽衿。虚馆无喧尘，绿槐多昼阴。俯视古苔积，仰聆早蝉吟。放卷一长想，闭门千里心。
辛常伯,军中行路难（与骆宾王同作）,君不见封狐雄虺自成群，凭深负固结妖氛。玉玺分兵征恶少，金坛授律动将军。将军拥麾宣庙略，战士横戈静夷落。长驱一息背铜梁，直指三危登剑阁。阁道岧峣起戍楼，剑门遥裔俯灵丘。邛关九折无平路，江水双源有急流。征役无期返，他乡岁华晚。杳杳丘陵出，苍苍林薄远。途危紫盖峰，路涩青泥坂。去去指哀牢，行行入不毛。绝壁千里险，连山四望高。中外分区宇，夷夏殊风土。交阯枕南荒，昆弥临北户。川原饶毒雾，谿谷多霪雨。行潦四时流，崩查千岁古。漂梗飞蓬不暂安，扪萝引葛陟危峦。昔时闻道从军乐，今日方知行路难。沧江绿水东流驶，炎州丹徼南中地。南中南斗映星河，秦关秦塞阻烟波。三春边地风光少，五月泸川瘴疠多。朝驱疲斥候，夕息倦樵歌。向月弯繁弱，连星转太阿。重义轻生怀一顾，东伐西征凡几度。夜夜朝朝斑鬓新，年年岁岁戎衣故。灞城隅，滇池水，天涯望转积，地际行无已。徒觉炎凉节物非，不知关山千万里。弃置勿重陈，重陈多苦辛。且悦清笳梅柳曲，讵忆芳园桃李人。绛节红旗分日羽，丹心白刃酬明主。但令一被君王知，谁惮三边征战苦。行路难，岐路几千端。无复归云凭短翰，空馀望日想长安。
张籍,送韦评事归华阴,三峰西面住，出见世人稀。老大谁相识，恓惶又独归。扫窗秋菌落，开箧夜蛾飞。若向云中伴，还应着褐衣。
李白,赠华州王司士,淮水不绝涛澜高，盛德未泯生英髦。知君先负庙堂器，今日还须赠宝刀。
王维,送权二,高人不可有，清论复何深。一见如旧识，一言知道心。明时当薄宦，解薜去中林。芳草空隐处，白云馀故岑。韩侯久携手，河岳共幽寻。怅别千馀里，临堂鸣素琴。
孟郊,与王二十一员外涯游昭成寺,洛友寂寂约，省骑霏霏尘。游僧步晚磬，话茗含芳春。瑶策冰入手，粉壁画莹神。赪廓芙蓉霁，碧殿琉璃匀。玄讲岛岳尽，渊咏文字新。屡笑寒竹宴，况接青云宾。顾惭馀眷下，衰瘵婴残身。
NA,郊庙歌辞·武后大享拜洛乐章·九和,祗荷坤德，钦若乾灵。惭惕罔置，兴居匪宁。恭崇礼则，肃奉仪形。惟凭展敬，敢荐非馨。
李白,巴女词,巴水急如箭，巴船去若飞。十月三千里，郎行几岁归。
许浑,献白尹（即乐天也）,醉舞任生涯，褐宽乌帽斜。庾公先在郡，疏傅早还家。林晚鸟争树，园春蜂护花。高吟应更逸，嵩洛旧烟霞。
皇甫冉,送郑二之茅山,水流绝涧终日，草长深山暮春。犬吠鸡鸣几处，条桑种杏何人。
刘禹锡,赠别君素上人诗,穷巷唯秋草，高僧独扣门。相欢如旧识，问法到无言。水为风生浪，珠非尘可昏。悟来皆是道，此别不销魂。
苏拯,颂鲁,天推鲁仲尼，周游布典坟。游遍七十国，不令遇一君。一国如一遇，单车不转轮。良由至化力，为国不为身。礼乐行未足，邅回厄于陈。礼乐今有馀，衮旒当圣人。伤哉绝粮议，千载误云云。
张翚,游栖霞寺,跻险入幽林，翠微含竹殿。泉声无休歇，山色时隐见。潮来杂风雨，梅落成霜霰。一从方外游，顿觉尘心变。
罗隐,始皇陵,荒堆无草树无枝，懒向行人问昔时。六国英雄漫多事，到头徐福是男儿。
权德舆,故太尉兼中书令赠太师西平王挽词,翊戴推元老，谋猷合大君。河山封故地，金石表新坟。剑履归长夜，笳箫咽暮云。还经誓师处，薤露不堪闻。
方干,贼退后赠刘将军,非唯吴起与穰苴，今古推排尽不如。白马知无髀上肉，黄巾泣向箭头书。二年战地成桑茗，千里荒榛作比闾。功业更多身转贵，伫看幢节引戎车。
源乾曜,奉和圣制送张说上集贤学士赐宴（赋得迎字）,盛业光书府，征人尽国英。丝纶贤得相，群俊学为名。宠命垂天锡，崇恩发睿情。熏风清禁籞，文殿述皇明。日霁庭阴出，池曛水气生。欢娱此无限，诗酒自相迎。
许棠,陪友人夏夜对月,后伏中宵月，高秋满魄齐。轮移仙掌外，影下玉绳西。蝉雀飞多误，星萤出自迷。烦蒸惊顿绝，吟玩畏闻鸡。
孙郃,哭方玄英先生,牛斗文星落，知是先生死。湖上闻哭声，门前见弹指。官无一寸禄，名传千万里。死著弊衣裳，生谁顾朱紫。我心痛其语，泪落不能已。犹喜韦补阙，扬名荐天子。
齐己,登金山寺,四面白波声，中流翠峤横。望来堪目断，上彻始心平。鸟向天涯去，云连水国生。重来与谁约，题罢自吟行。
白居易,卢侍御与崔评事为予于黄鹤楼置宴，宴罢同望,江边黄鹤古时楼，劳置华筵待我游。楚思淼茫云水冷，商声清脆管弦秋。白花浪溅头陀寺，红叶林笼鹦鹉洲。总是平生未行处，醉来堪赏醒堪愁。
NA,江右四郡谚,筠袁赣吉，脑后插笔。
李世民,两仪殿赋柏梁体,绝域降附天下平，八表无事悦圣情。云披雾敛天地明，登封日观禅云亭，太常具礼方告成。
刘禹锡,酬喜相遇同州与乐天替代,旧托松心契，新交竹使符。行年同甲子，筋力羡丁夫。别后诗成帙，携来酒满壶。今朝停五马，不独为罗敷。
李回,天长路别朱大山路却寄,驿骑难随伴，寻山半忆君。苍崖残月路，犹数过溪云。
顾非熊,子夜夏秋二曲,相持薄罗扇，绿树听鸣蜩。君筵呈妙舞，香汗湿鲛绡。银床梧叶下，便觉漏声长。露砌蛩吟切，那怜白苎凉。
张松龄,和答弟志和渔父歌,乐是风波钓是闲，草堂松径已胜攀。太湖水，洞庭山，狂风浪起且须还。
贾岛,送空公往金州,七百里山水，手中楖栗粗。松生师坐石，潭涤祖传盂。长拟老岳峤，又闻思海湖。惠能同俗姓，不是岭南卢。
许浑,题故李秀才居（一作伤李秀才）,曾醉笙歌日正迟，醉中相送易前期。橘花满地人亡后，菰叶连天雁过时。琴倚旧窗尘漠漠，剑埋新冢草离离。河桥酒熟平生事，更向东流奠一厄。
白居易,游宝称寺,竹寺初晴日，花塘欲晓春。野猿疑弄客，山鸟似呼人。酒嫩倾金液，茶新碾玉尘。可怜幽静地，堪寄老慵身。
韦庄,女冠子,四月十七，正是去年今日。别君时，忍泪佯低面，含羞半敛眉。不知魂已断，空有梦相随。除却天边月，没人知。昨夜夜半，枕上分明梦见。语多时，依旧桃花面，频低柳叶眉。半羞还半喜，欲去又依依。觉来知是梦，不胜悲。
李咸用,和友人喜相遇十首,为儒自愧已多年，文赋歌诗路不专。肯信披沙难见宝，只怜苫草易成编。燕昭寤寐常求骏，郭隗寻思未是贤。且固初心希一试，箭穿正鹄岂无缘。揣情摩意已无功，只把篇章助国风。宋玉谩夸云雨会，谢连宁许梦魂通。愁成旅鬓千丝乱，吟得寒缸短焰终。难世好居郊野地，出门常喜与人同。惠子休惊学五车，沛公方起斩长蛇。六雄互欲吞诸国，四海终须作一家。自古经纶成世务，暂时朱绿比朝霞。人生心口宜相副，莫使尧阶草势斜。不傍江烟访所思，更应无处展愁眉。数杯竹阁花残酒，一局松窗日午棋。多病却疑天与便，自愚潜喜众相欺。非穷非达非高尚，冷笑行藏只独知。闲吟闲坐道相应，远想南华亦自矜。抛掷家乡轻似梦，寻常心地冷于僧。和羹使用非胥靡，忆鲙言词小季鹰。唯仗十篇金玉韵，此中高旨莫阶升。已向丘门老此躯，可堪空作小人儒。吟中景象千般有，书外囊装一物无。润屋必能知早散，辉山应是不轻沽。短衣宁倦重修谒，谁识高阳旧酒徒。松桂寒多众木分，轻浮如叶自纷纭。韶咸古曲教谁爱，山水清音喜独闻。上国共知传大宝，旧交宁复在青云。相逢莫厌杯中酒，同醉同醒只有君。还淳反朴已难期，依德依仁敢暂违。寡欲自应刚正立，无私翻觉友朋稀。旄头影莫侵黄道，傅说星终近紫微。年纪少他蘧伯玉，幸因多难早知非。麻衣未识帝城尘，四十为儒是病身。有恨不关衔国耻，无愁直为倚家贫。齐轻东海二高士，汉重商山四老人。一种爱闲闲不得，混时行止却应真。任说天长海影沈，友朋情比未为深。唯应乐处无虚日，大半危时得道心。命达夭殇同白首，价高砖瓦即黄金。他年有要玄珠者，赤水萦纡试一寻。
杜甫,负薪行,夔州处女发半华，四十五十无夫家。更遭丧乱嫁不售，一生抱恨堪咨嗟。土风坐男使女立，应当门户女出入。十犹八九负薪归，卖薪得钱应供给。至老双鬟只垂颈，野花山叶银钗并。筋力登危集市门，死生射利兼盐井。面妆首饰杂啼痕，地褊衣寒困石根。若道巫山女粗丑，何得此有昭君村。
杜甫,奉赠射洪李四丈（明甫）,丈人屋上乌，人好乌亦好。人生意气豁，不在相逢早。南京乱初定，所向邑枯槁。游子无根株，茅斋付秋草。东征下月峡，挂席穷海岛。万里须十金，妻孥未相保。苍茫风尘际，蹭蹬骐驎老。志士怀感伤，心胸已倾倒。
刘得仁,上翰林丁学士,今代如尧代，征贤察众情。久聆推行实，然后佐聪明。官自文华重，恩因顾问生。词人求作称，天子许和羹。御柳凋霜晚，宫泉滴月清。直庐寒漏近，秋烛白麻成。玉殿移时对，金舆数侍行。赐衣香未散，借马色难名。时辈何偏羡，儒流此最荣。终当闻燮理，寰宇永升平。
高骈,风筝（一作题风筝寄意）,夜静弦声响碧空，宫商信任往来风。依稀似曲才堪听，又被移将别调中。
钱起,送萧常侍北使,绛节引雕戈，鸣驺动玉珂。戎城去日远，汉使隔年多。雁宿常连雪，沙飞半渡河。明光朝即迩，杕杜早成歌。
张祜,梦江南,行吟洞庭句，不见洞庭人。尽日碧江梦，江南红树春。
护国,山中寄王员外,为问幽兰桂，空山复若何。芬芳终有分，采折更谁过。望在轩阶近，恩沾雨露多。移居傥得地，长愿接琼柯。
秦系,奉寄昼公,蓑笠双童傍酒船，湖山相引到房前。团蕉何事教人见，暂借空床守坐禅。
白居易,偶于维扬牛相公处觅得筝筝未到先寄诗来走笔戏答,楚匠饶巧思，秦筝多好音。如能惠一面，何啻直双金。玉柱调须品，朱弦染要深。会教魔女弄，不动是禅心。
韦庄,齐安郡,弥棹齐安郡，孤城百战残。傍村林有虎，带郭县无官。暮角梅花怨，清江桂影寒。黍离缘底事，撩我起长叹。
孟郊,新卜清罗幽居奉献陆大夫,黔娄住何处，仁邑无馁寒。岂悟旧羁旅，变为新闲安。二倾有馀食，三农行可观。笼禽得高巢，辙鲋还层澜。翳翳桑柘墟，纷纷田里欢。兵戈忽消散，耦耕非艰难。嘉木偶良酌，芳阴庇清弹。力农唯一事，趣世徒万端。静觉本相厚，动为末所残。此外有馀暇，锄荒出幽兰。
徐铉,和尉迟赞善病中见寄,仙郎移病暑天过，却似冥鸿避罻罗。昼梦乍惊风动竹，夜吟时觉露沾莎。情亲稍喜贫居近，性懒犹嫌上直多。望苑恩深期勿药，青云岐路未蹉跎。
姚合,酬卢汀谏议,粟如流水帛如山，依念仓边语笑间。篇什纵横文案少，亲朋撩乱吏人闲。杯觞引满从衣湿，墙壁书多任手顽。遥贺来年二三月，彩衣先辈过春关。
许棠,送李员外知扬子州留务,帝命分留务，东南向楚天。几程回送骑，中路见迎船。冶例开山铸，民多酌海煎。青云名素重，此去岂经年。
赵嘏,宿长水主人,白云溪北丛岩东，树石夜与潺湲通。行人一宿翠微月，二十五弦声满风。
储光羲,送丘健至州敕放作时任下邽县,太史登观台，天街耀旄头。大君忽霆震，诏爵冠军侯。南必梁孙源，西将圉昆丘。河陇征击卒，虎符到我州。朝集咸林城，师言乱啁啾。杀气变木德，凛凛如高秋。元戎启神皇，庙堂发嘉谋。息兵业稼穑，归马复休牛。和风开阴雪，大耀中天流。欢声殷河岳，涵荡非烟浮。邦牧新下车，德礼彼甿讴。乾坤日交泰，吾亦遂优游。
李群玉,桂州经佳人故居琪树,种树人何在，攀枝空叹嗟。人无重见日，树有每年花。满院雀声暮，半庭春景斜。东风不知恨，遍地落馀霞。
李中,送绍明上人之毗陵,忽起毗陵念，飘然不可留。听蝉离古寺，携锡上扁舟。月出沙汀冷，风高苇岸秋。回期端的否，千里路悠悠。
韦应物,答史馆张学士段柳庶子学士集贤院看花见寄兼呈柳学士,班杨秉文史，对院自为邻。馀香掩阁去，迟日看花频。似雪飘阊阖，从风点近臣。南宫有芳树，不并禁垣春。
刘言史,春过赵墟,下马邯郸陌头歇，寂寥崩隧临车辙。古柏重生枝亦乾，馀燎见风幽焰灭。白蒿微发紫槿新，行人感此复悲春。
刘驾,郪中感怀,顷年曾住此中来，今日重游事可哀。忆得几家欢宴处，家家家业尽成灰。
李洞,送龙州田使君旧诗家,御札轸西陲，龙州出牧时。度关云作雪，挂栈水成澌。剑淬号猿岸，弓悬宿鹤枝。江灯混星斗，山木乱枪旗。锁库休秤药，开楼又见诗。无心陪宴集，吟苦忆京师。
张乔,寄荐福寺栖白大师,高塔六街无不见，塔边名出只吾师。尝闻朝客多相，记得数句诗。
李元纮,相思怨,望月思氛氲，朱衾懒更熏。春生翡翠帐，花点石榴裙。燕语时惊妾，莺啼转忆君。交河一万里，仍隔数重云。
隔窗鬼,题窗上诗,何人窗下读书声，南斗阑干北斗横。千里思家归不得，春风肠断石头城。
白居易,春尽日天津桥醉吟偶呈李尹侍郎,宿雨洗天津，无泥未有尘。初晴迎早夏，落照送残春。兴发诗随口，狂来酒寄身。水边行嵬峨，桥上立逡巡。疏傅心情老，吴公政化新。三川徒有主，风景属闲人。
卢士衡,再游紫阳洞重题小松,仙家种此充朝食，叶叶枝枝造化力。去年见时似鹤高，今年萧骚八九尺。不同矮桧终委地，定向晴空倚天碧。好期逸士统贞根，昂枝点破秋苔色。寻思凡眼重花开，宁知此木超尘埃。只是十年五年间，堪作大厦之宏材。
温庭筠,边笳曲（一作齐梁体）,朔管迎秋动，雕阴雁来早。上郡隐黄云，天山吹白草。嘶马悲寒碛，朝阳照霜堡。江南戍客心，门外芙蓉老。
元稹,忆事,夜深闲到戟门边，却绕行廊又独眠。明月满庭池水渌，桐花垂在翠帘前。
杨汉公,明月楼,吴兴城阙水云中，画舫青帘处处通。溪上玉楼楼上月，清光合作水晶宫。
王適,铜雀妓,日暮铜雀迥，秋深玉座清。萧森松柏望，委郁绮罗情。君恩不再得，妾舞为谁轻。
柳宗元,种木槲花,上苑年年占物华，飘零今日在天涯。只因长作龙城守，剩种庭前木槲花。
韩偓,奉和峡州孙舍人肇荆南重围中寄诸朝士二篇时李…牵课,敏手何妨误汰金，敢怀私忿斅羊斟。直应宣室还三接，未必丰城便陆沈。炽炭一炉真玉性，浓霜千涧老松心。私恩尚有捐躯誓，况是君恩万倍深。征途安敢更迁延，冒入重围势使然。众果却应存苦李，五瓶惟恐竭甘泉。多端莫撼三珠树，密策寻遗七宝鞭。黄篾舫中梅雨里，野人无事日高眠。
刘禹锡,再伤庞尹,京兆归何处，章台空暮尘。可怜鸾镜下，哭杀画眉人。
韩偓,三忆,忆眠时，春梦困腾腾。展转不能起，玉钗垂枕棱。忆行时，背手挼金雀。敛笑慢回头，步转阑干角。忆去时，向月迟迟行。强语戏同伴，图郎闻笑声。
李白,宿巫山下,昨夜巫山下，猿声梦里长。桃花飞绿水，三月下瞿塘。雨色风吹去，南行拂楚王。高丘怀宋玉，访古一沾裳。
柳宗元,答刘连州邦字,连璧本难双，分符刺小邦。崩云下漓水，劈箭上浔江。负弩啼寒狖，鸣枹惊夜狵。遥怜郡山好，谢守但临窗。
卢象,送祖咏,田家宜伏腊，岁晏子言归。石路雪初下，荒村鸡共飞。东原多烟火，北涧隐寒晖。满酌野人酒，倦闻邻女机。胡为困樵采，几日罢朝衣。
崔道融,题《李将军传》,猿臂将军去似飞，弯弓百步虏无遗。汉文自与封侯得，何必伤嗟不遇时。
钱起,送唐别驾赴郢州,少年从事好，此去别愁轻。满座诗人兴，随君郢路行。蒹葭侵驿树，云水抱山城。遥爱下车日，江皋春草生。
骆宾王,咏美人在天津桥,美女出东邻，容与上天津。整衣香满路，移步袜生尘。水下看妆影，眉头画月新。寄言曹子建，个是洛川神。
孟郊,择友,兽中有人性，形异遭人隔。人中有兽心，几人能真识。古人形似兽，皆有大圣德。今人表似人，兽心安可测。虽笑未必和，虽哭未必戚。面结口头交，肚里生荆棘。好人常直道，不顺世间逆。恶人巧谄多，非义苟且得。若是效真人，坚心如铁石。不谄亦不欺，不奢复不溺。面无吝色容，心无诈忧惕。君子大道人，朝夕恒的的。
王勃,江亭夜月送别二首,江送巴南水，山横塞北云。津亭秋月夜，谁见泣离群。乱烟笼碧砌，飞月向南端。寂寂离亭掩，江山此夜寒。
雍陶,哀蜀人为南蛮俘虏五章·初出成都闻哭声,但见城池还汉将，岂知佳丽属蛮兵。锦江南度遥闻哭，尽是离家别国声。
许浑,王秀才自越见寻不遇，题诗而回，因以酬寄,南斋知数宿，半为木兰开。晴阁留诗遍，春帆载酒回。烟深扬子宅，云断越王台。自有孤舟兴，何妨更一来。
鲍溶,首夏,昨日青春去，晚峰尚含妍。虽留有馀态，脉脉防忧煎。幽人惜时节，对此感流年。
张祜,从军行,少年金紫就光辉，直指边城虎翼飞。一卷旌收千骑虏，万全身出百重围。黄云断塞寻鹰去，白草连天射雁归。白首汉廷刀笔吏，丈夫功业本相依。
张蠙,赠南昌宰,假邑邀真邑命分，明庭元有至公存。每锄奸弊同荆棘，唯抚孤惸似子孙。折狱不曾偏下笔，灵襟长是大开门。新衔便合兼朱绂，应待苍生更举论。
权德舆,敷水驿,空见水名敷，秦楼昔事无。临风驻征骑，聊复捋髭须。
韦应物,闲居寄端及重阳,山明野寺曙钟微，雪满幽林人迹稀。闲居寥落生高兴，无事风尘独不归。
周匡物,古镜歌,轩辕铸镜谁将去，曾被良工泻金取。明月中心桂不生，轻冰面上菱初吐。蛟龙久无雷雨声，鸾凤空踏莓苔舞。欲向高台对晓开，不知谁是孤光主。
杜荀鹤,山居寄同志,茅斋深僻绝轮蹄，门径缘莎细接溪。垂钓石台依竹垒，待宾茶灶就岩泥。风生谷口猿相叫，月照松头鹤并栖。不是无端过时日，拟从窗下蹑云梯。
张巡,守睢阳作,接战春来苦，孤城日渐危。合围侔月晕，分守若鱼丽。屡厌黄尘起，时将白羽挥。裹疮犹出阵，饮血更登陴。忠信应难敌，坚贞谅不移。无人报天子，心计欲何施。
林杰,句,金盘摘下挂朱颗，红壳开时饮玉浆。
刘禹锡,早秋雨后寄乐天,夜云起河汉，朝雨洒高林。梧叶先风落，草虫迎湿吟。簟凉扇恩薄，室静琴思深。且喜炎前别，安能怀寸阴。
李咸用,和殷衙推春霖即事,东风吹暖雨，润下不能休。古道云横白，移时客共愁。绿沈莎似藻，红泛叶为舟。忽起江湖兴，疑邻畎浍流。此时无胜会，何处滞奇游。阵急如酣战，点粗成乱沤。竹因添洒落，松得长飕飗。花惨闲庭晚，兰深曲径幽。丝牵汀鸟足，线挂岳猿头。天地昏同醉，寰区浩欲浮。柳眉低带泣，蒲剑锐初抽。石燕翻空重，虫罗缀滴稠。荷倾蛟泪尽，岩拆电鞭收。岂直望尧喜，却怀微禹忧。树滋堪采菌，矶没懒垂钩。腥觉闻龙气，寒宜拥豹裘。名膏那作沴，思稔必通侯。蚌鹬徒喧竞，笙歌罢献酬。山川藏秀媚，草木逞调柔。极目非吾意，行吟独下楼。
元稹,寺院新竹,宝地琉璃坼，紫苞琅玕踊。亭亭巧于削，一一大如拱。冰碧林外寒，峰峦眼前耸。槎枒矛戟合，屹仡龙蛇动。烟泛翠光流，岁馀霜彩重。风朝竽籁过，雨夜鬼神恐。佳色有鲜妍，修茎无拥肿。节高迷玉镞，箨缀疑花捧。讵必太山根，本自仙坛种。谁令植幽壤，复此依闲冗。居然霄汉姿，坐受藩篱壅。噪集倦鸱乌，炎昏繁蠛蠓。未遭伶伦听，非安子犹宠。威凤来有时，虚心岂无奉。
包佶,祀雨师乐章·奠币登歌,岁正朱明，礼布玄制。惟乐能感，与神合契。阴雾离披，灵驭摇裔。膏泽之庆，期于稔岁。
常建,题破山寺后禅院,清晨入古寺，初日照高林。竹径通幽处，禅房花木深。山光悦鸟性，潭影空人心。万籁此都寂，但馀钟磬音。
徐侃,留别安凤,君寄长安久，耻不还故乡。我别长安去，切在慰高堂。不意与离恨，泉下亦难忘。
钱起,雨中望海上，怀郁林观中道侣,山观海头雨，悬沫动烟树。只疑苍茫里，郁岛欲飞去。大块怒天吴，惊潮荡云路。群真俨盈想，一苇不可渡。惆怅赤城期，愿假轻鸿驭。
武元衡,送李秀才赴滑州诣大夫舅,陌头车马去翩翩，白面怀书美少年。东武扬公姻娅重，西州谢傅舅甥贤。长亭叫月新秋雁，官渡含风古树蝉。知己满朝留不住，贵臣河上拥旌旃。
卢尚书,题安国观,夕照纱窗起暗尘，青松绕殿不知春。君看白首诵经者，半是宫中歌舞人。
杨巨源,夏日苦热，同长孙主簿过仁寿寺纳凉,火入天地炉，南方正何剧。四郊长云红，六合太阳赤。赫赫沸泉壑，焰焰焦砂石。思减祝融权，期匡诸子宅。因投竹林寺，一问青莲客。心空得清凉，理证等喧寂。开襟天籁回，步履雨花积。微风动珠帘，惠气入瑶席。境闲性方谧，尘远趣皆适。淹驾殊未还，朱栏敞虚碧。
曹松,秋日送方干游上元,天高淮泗白，料子趋修程。汲水疑山动，扬帆觉岸行。云离京口树，雁入石头城。后夜分遥念，诸峰霜露生。
岑参,峨眉东脚临江听猿，怀二室旧庐,峨眉烟翠新，昨夜秋雨洗。分明峰头树，倒插秋江底。久别二室间，图他五斗米。哀猿不可听，北客欲流涕。
张祜,笙,董双成一妙，历历韵风篁。清露鹤声远，碧云仙吹长。气侵银项湿，膏胤漆瓢香。曲罢不知处，巫山空夕阳。
齐己,寄赓匡图兄弟,僧外闲吟乐最清，年登八十丧南荆。风骚作者为商确，道去碧云争几程。
陆龟蒙,洞房怨,玉锸朝扶鬓，金梯晚下台。春衫将别泪，一夜两难裁。
方干,因话天台胜异仍送罗道士,积翠千层一径开，遥盘山腹到琼台。藕花飘落前岩去，桂子流从别洞来。石上丛林碍星斗，窗边瀑布走风雷。纵云孤鹤无留滞，定恐烟萝不放回。
刘禹锡,送前进士蔡京赴学究科（时崔相公、杨尚书掌选）,耳闻战鼓带经锄，振发声名自里闾。已是世间能赋客，更攻窗下绝编书。朱门达者谁能识，绛帐书生尽不如。幸遇天官旧丞相，知君无翼上空虚。
吴融,闲居有作,依依芳树拂檐平，绕竹清流浸骨清。爱弄绿苔鱼自跃，惯偷红果鸟无声。踏青堤上烟多绿，拾翠江边月更明。只此超然长往是，几人能遂铸金成。
李群玉,龙山人惠石廪方及团茶,客有衡岳隐，遗余石廪茶。自云凌烟露，采掇春山芽。珪璧相压叠，积芳莫能加。碾成黄金粉，轻嫩如松花。红炉爨霜枝，越儿斟井华。滩声起鱼眼，满鼎漂清霞。凝澄坐晓灯，病眼如蒙纱。一瓯拂昏寐，襟鬲开烦拏。顾渚与方山，谁人留品差？持瓯默吟味，摇膝空咨嗟。
张籍,杂曲歌辞·凉州词,边城暮雨雁飞低，芦笋初生渐欲齐。无数铃声遥过碛，应驮白练到安西。古镇城门白碛开，胡兵往往傍沙堆。巡边使客行应早，每待平安火到来。凤林关里水东流，白草黄榆六十秋。边将皆承主恩泽，无人解道取凉州。
杜甫,石研诗,平公今诗伯，秀发吾所羡。奉使三峡中，长啸得石研。巨璞禹凿馀，异状君独见。其滑乃波涛，其光或雷电。联坳各尽墨，多水递隐现。挥洒容数人，十手可对面。比公头上冠，贞质未为贱。当公赋佳句，况得终清宴。公含起草姿，不远明光殿。致于丹青地，知汝随顾眄。
李建勋,游栖霞寺,养花天气近平分，瘦马来敲白下门。晓色未开山意远，春容犹淡月华昏。琅琊冷落存遗迹，篱舍稀疏带旧村。此地几经人聚散，只今王谢独名存。
谭用之,寄阎记室,织锦歌成下翠微，岂劳西去问支机。未开水府珠先见，不掘丰城剑自辉。鳌逐玉蟾攀桂上，马随青帝踏花归。相逢半是云霄客，应笑歌牛一布衣。
吴融,南迁途中作七首·访贯休上人,休公为我设兰汤，方便教人学洗肠。自觉尘缨顿潇洒，南行不复问沧浪。
汪遵,昭君,汉家天子镇寰瀛，塞北羌胡未罢兵。猛将谋臣徒自贵，蛾眉一笑塞尘清。
戎昱,采莲曲二首,虽听采莲曲，讵识采莲心。漾楫爱花远，回船愁浪深。烟生极浦色，日落半江阴。同侣怜波静，看妆堕玉簪。涔阳女儿花满头，毵毵同泛木兰舟。秋风日暮南湖里，争唱菱歌不肯休。
任翻,送李衡,羁栖亲故少，远别惜清才。天畔出相送，路长知未回。欲销今日恨，强把异乡杯。君去南堂后，应无客到来。
章八元,新安江行,江源南去永，野渡暂维梢。古戍悬鱼网，空林露鸟巢。雪晴山脊见，沙浅浪痕交。自笑无媒者，逢人作解嘲。
郎士元,题刘相公三湘图,昔别醉衡霍，迩来忆南州。今朝平津邸，兼得潇湘游。稍辨郢门树，依然芳杜洲。微明三巴峡，咫尺万里流。飞鸟不知倦，远帆生暮愁。涔阳指天末，北渚空悠悠。枕上见渔父，坐中常狎鸥。谁言魏阙下，自有东山幽。
薛据,古兴,日中望双阙，轩盖扬飞尘。鸣珮初罢朝，自言皆近臣。光华满道路，意气安可亲。归来宴高堂，广筵罗八珍。仆妾尽绮纨，歌舞夜达晨。四时固相代，谁能久要津。已看覆前车，未见易后轮。丈夫须兼济，岂能乐一身。君今皆得志，肯顾憔悴人。
路半千,松》）绿杨近浦堪垂钓，翠竹当轩好韵琴。（《题别业》）百舌乍啼莺学语，分明听在指头边。（《弹筝,苍翠暗消三暑热，孤高能锁四时烟。
鲍溶,长安旅舍怀旧山,昨夜清凉梦本山，眠云唤鹤有惭颜。青莲道士长堪羡，身外无名至老闲。
白居易,感镜,美人与我别，留镜在匣中。自从花颜去，秋水无芙蓉。经年不开匣，红埃覆青铜。今朝一拂拭，自照憔悴容。照罢重惆怅，背有双盘龙。
白敏中,至日上公献寿酒,候晓天门辟，朝天万国同。瑞云升观阙，香气映华宫。日色临仙籞，龙颜对昊宫。羽仪瞻百姓，献寿侍三公。化被君王洽，恩沾草木丰。自欣朝玉座，宴此咏皇风。
元稹,狂醉,一自柏台为御史，二年辜负两京春。岘亭今日颠狂醉，舞引红娘乱打人。
于鹄,寻李暹,任性常多出，人来得见稀。市楼逢酒住，野寺送僧归。檐下悬秋叶，篱头晒褐衣。门前南北路，谁肯入柴扉。
顾况,琴曲歌辞·蔡氏五弄·幽居弄,苔衣生，花露滴，月入西林荡东壁。扣商占角两三声，洞户谿窗一冥寂。独去沧洲无四邻，身婴世网此何身。关情命曲寄惆怅，久别江南山里人。
李珣,渔歌子,楚山青，湘水渌，春风澹荡看不足。草芊芊，花簇簇，渔艇棹歌相续。信浮沉，无管束，钓回乘月归湾曲。酒盈尊，云满屋，不见人间荣辱。荻花秋，潇湘夜，橘洲佳景如屏画。碧烟中，明月下，小艇垂纶初罢。水为乡，蓬作舍，鱼羹稻饭常餐也。酒盈杯，书满架，名利不将心挂。柳垂丝，花满树，莺啼楚岸春天暮。棹轻舟，出深浦，缓唱渔郎归去。罢垂纶，还酌醑，孤村遥指云遮处。下长汀，临深渡，惊起一行沙鹭。九疑山，三湘水，芦花时节秋风起。水云间，山月里，棹月穿云游戏。鼓清琴，倾渌蚁，扁舟自得逍遥志。任东西，无定止，不议人间醒醉。
孟浩然,过融上人兰若,山头禅室挂僧衣，窗外无人水鸟飞。黄昏半在下山路，却听泉声恋翠微。
鲍溶,淮南卧病闻李相夷简移军山阳以靖东寇感激之下因抒长句,太白星前龙虎符，元臣出将顺天诛。教闻清净萧丞相，计立安危范大夫。玉帐黄昏大刁斗，月营寒晓小单于。鲁连未必蹈沧海，应见麒麟新画图。
李隆基,校猎义成喜逢大雪率题九韵以示群官,弧矢威天下，旌旗游近县。一面施鸟罗，三驱教人战。暮云成积雪，晓色开行殿。皓然原隰同，不觉林野变。北风勇士马，东日华组练。触地银獐出，连山缟鹿见。月兔落高矰，星狼下急箭。既欣盈尺兆，复忆磻溪便。岁丰将遇贤，俱荷皇天眷。
孟郊,登科后,昔日龌龊不足夸，今朝放荡思无涯。春风得意马蹄疾，一日看尽长安花。
聂夷中,杂曲歌辞·空城雀,一雀入官仓，所食能损几。所虑往损频，官仓乃害尔。鱼网不在天，鸟网不在水。饮啄要自然，何必空城里。
喻坦之,题耿处士林亭,身向闲中老，生涯本豁然。草堂山水下，渔艇鸟花边。窥井猿兼鹿，啼林鸟杂蝉。何时人事了，依此亦高眠。
贾岛,送张道者,新岁抱琴何处去，洛阳三十六峰西。生来未识山人面，不得一听乌夜啼。
裴说,寄僧知乾,貌高清入骨，帝里旧临坛。出语经相似，行心佛证安。
李冶,春闺怨,百尺井栏上，数株桃已红。念君辽海北，抛妾宋家东。
黄滔,寓题,纷纷墨敕除官日，处处红旗打贼时。竿底得璜犹未用，梦中吞鸟拟何为。损生莫若攀丹桂，免俗无过咏紫芝。两岸芦花一江水，依前且把钓鱼丝。
张说,奉和圣制途次陕州应制,周召尝分陕，诗书空复传。何如万乘眷，追赏二南篇。郡带洪河侧，宫临大道边。洛城将日近，佳气满山川。
许浑,将归姑苏南楼饯送李明府,无处登临不系情，一凭春酒醉高城。暂移罗绮见山色，才驻管弦闻水声。花落西亭添别恨，柳阴南浦促归程。前期迢递今宵短，更倚朱阑待月明。
韩愈,送惠师（愈在连州与释景常、元惠游。惠师即元惠也）,惠师浮屠者，乃是不羁人。十五爱山水，超然谢朋亲。脱冠剪头发，飞步遗踪尘。发迹入四明，梯空上秋旻。遂登天台望，众壑皆嶙峋。夜宿最高顶，举头看星辰。光芒相照烛，南北争罗陈。兹地绝翔走，自然严且神。微风吹木石，澎湃闻韶钧。夜半起下视，溟波衔日轮。鱼龙惊踊跃，叫啸成悲辛。怪气或紫赤，敲磨共轮囷。金鸦既腾翥，六合俄清新。常闻禹穴奇，东去窥瓯闽。越俗不好古，流传失其真。幽踪邈难得，圣路嗟长堙。回临浙江涛，屹起高峨岷。壮志死不息，千年如隔晨。是非竟何有，弃去非吾伦。凌江诣庐岳，浩荡极游巡。崔崒没云表，陂陀浸湖沦。是时雨初霁，悬瀑垂天绅。前年往罗浮，步戛南海漘。大哉阳德盛，荣茂恒留春。鹏鶱堕长翮，鲸戏侧修鳞。自来连州寺，曾未造城闉。日携青云客，探胜穷崖滨。太守邀不去，群官请徒频。囊无一金资，翻谓富者贫。昨日忽不见，我令访其邻。奔波自追及，把手问所因。顾我却兴叹，君宁异于民。离合自古然，辞别安足珍。吾闻九疑好，夙志今欲伸。斑竹啼舜妇，清湘沈楚臣。衡山与洞庭，此固道所循。寻崧方抵洛，历华遂之秦。浮游靡定处，偶往即通津。吾言子当去，子道非吾遵。江鱼不池活，野鸟难笼驯。吾非西方教，怜子狂且醇。吾嫉惰游者，怜子愚且谆。去矣各异趣，何为浪沾巾。
徐夤,伤前翰林杨左丞,飞上鳌头侍玉皇，三台遗耀换馀光。人间搦管穷苍颉，地上修文待卜商。真魄肯随金石化，真风留伴蕙兰香。皇天未启升平运，不使伊皋相禹汤。
李益,避暑女冠,雾袖烟裾云母冠，碧琉璃簟井冰寒。焚香欲使三清鸟，静拂桐阴上玉坛。
戴叔伦,二灵寺守岁,守岁山房迥绝缘，灯光香灺共萧然。无人更献椒花颂，有客同参柏子禅。已悟化城非乐界，不知今夕是何年。忧心悄悄浑忘寐，坐待扶桑日丽天。
戎昱,花下宴送郑炼师,愁里惜春深，闻幽即共寻。贵看花柳色，图放别离心。客醉花能笑，诗成花伴吟。为君调绿绮，先奏凤归林。
温庭筠,李先生别墅望僧舍宝刹，因作双韵声,栖息消心象，檐楹溢艳阳。帘栊兰露落，邻里柳林凉。高阁过空谷，孤竿隔古冈。潭庐同淡荡，仿佛复芬芳。
徐铉,和司门郎中陈彦,衡门寂寂逢迎少，不见仙郎向五旬。莫问龙山前日事，菊花开却为闲人。
王观,早行,鸡唱催人起，又生前去愁。路明残月在，山露宿云收。村店烟火动，渔家灯烛幽。趋名与趋利，行役几时休。
齐己,送人游雍京,君来乞诗别，聊与怆前程。九野未无事，少年何远行。商云盘翠险，秦甸下烟平。应见周南化，如今在雍京。
王维,同卢拾遗过韦给事东山别业二十韵给事首春…不果斯诺,托身侍云陛，昧旦趋华轩。遂陪鹓鸿侣，霄汉同飞翻。君子垂惠顾，期我于田园。侧闻景龙际，亲降南面尊。万乘驻山外，顺风祈一言。高阳多夔龙，荆山积玙璠。盛德启前烈，大贤钟后昆。侍郎文昌宫，给事东掖垣。谒帝俱来下，冠盖盈丘樊。闺风首邦族，庭训延乡村。采地包山河，树井竟川原。岩端回绮槛，谷口开朱门。阶下群峰首，云中瀑水源。鸣玉满春山，列筵先朝暾。会舞何飒沓，击钟弥朝昏。是时阳和节，清昼犹未暄。蔼蔼树色深，嘤嘤鸟声繁。顾己负宿诺，延颈惭芳荪。蹇步守穷巷，高驾难攀援。素是独往客，脱冠情弥敦。
李山甫,贺邢州卢员外,紫泥飞诏下金銮，列象分明世仰观。北省谏书藏旧草，南宫郎署握新兰。春归凤沼恩波暖，晓入鸳行瑞气寒。偏是此生栖息者，满衣零泪一时干。
皇甫冉,送包佶赋得天津桥,洛阳岁暮作征客，。相望依然一水间，相思已如千年隔。晴烟霁景满天津，凤阁龙楼映水滨。岂无朝夕轩车度，其奈相逢非所亲。巩树甘陵愁远道，他乡一望人堪老。君报还期在早春，桥边日日看芳草。
杜牧,即事（黄州作）,因思上党三年战，闲咏周公七月诗。竹帛未闻书死节，丹青空见画灵旗。萧条井邑如鱼尾，早晚干戈识虎皮。莫笑一麾东下计，满江秋浪碧参差。
姚合,秋晚夜坐寄院中诸曹长,腰间垂印囊，白发未归乡。还往应相责，朝昏亦自伤。穷愁山影峭，独夜漏声长。寂寞难成寐，寒灯侵晓光。
王维,归嵩山作,清川带长薄，车马去闲闲。流水如有意，暮禽相与还。荒城临古渡，落日满秋山。迢递嵩高下，归来且闭关。
孙元晏,晋·新亭,容易乘虚逼帝畿，满江艛橹与旌旗。卢循若解新亭上，胜负还应未可知。
韩愈,过始兴江口感怀,忆作儿童随伯氏，南来今只一身存。目前百口还相逐，旧事无人可共论。
利涉,讥韦玎吟以韦字为韵,我之佛法是无为，何故今朝得有为。无韦始得三数载，不知此复是何韦。
NA,郊庙歌辞·享太庙乐章·福和,备礼用乐，崇亲致尊。诚通慈降，敬彻爱存。献怀称寿，啐感承恩。皇帝孝德，子孙千亿。大包天域，长亘不极。
徐铉,移饶州别周使君,正怜东道感贤侯，何幸南冠脱楚囚。睆伯台前收别宴，乔公亭下舣行舟。四年去国身将老，百郡征兵主尚忧。更向鄱阳湖上去，青衫憔悴泪交流。
唐彦谦,春深独行马上有作,日烈风高野草香，百花狼藉柳披猖。连天瑞霭千门远，夹道新阴九陌长。众饮不欢逃席酒，独行无味放游缰。年来与问闲游者，若个伤春向路旁。
褚载,陈仓驿,锦翼花冠安在哉，雄飞雌伏尽尘埃。一双童子应惆怅，不见真人更猎来。
许浑,三十六湾,缥缈临风思美人，荻花枫叶带离声。夜深吹笛移船去，三十六湾秋月明。
白居易,相和歌辞·短歌行二首,曈曈太阳如火色，上行千里下一刻。出为白昼入为夜，圜转如珠住不得。住不得，可奈何，为君举酒歌短歌。歌声苦，词亦苦，四座少年君听取。今夕未竟明夕催，秋风才往春风回。人无根蒂时不驻，朱颜白日相隳颓。劝君且强笑一面，劝君复强饮一杯。人生不得长欢乐，年少须臾老到来。世人求富贵，多为身嗜欲。盛衰不自由，得失常相逐。问君少年日，苦学将干禄。负笈尘中游，抱书雪前宿。布衾不周体，藜茄才充腹。三十登宦途，五十被朝服。奴温已挟纩，马肥初食粟。未敢议欢游，尚为名检束。耳目聋暗后，堂上调丝竹。牙齿缺落时，盘中堆酒肉。彼来此已去，外馀中不足。少壮与荣华，相避如寒燠。青云去地远，白日终天速。从古无奈何，短歌听一曲。
杨师道,陇头水,陇头秋月明，陇水带关城。笳添离别曲，风送断肠声。映雪峰犹暗，乘冰马屡惊。雾中寒雁至，沙上转蓬轻。天山传羽檄，汉地急征兵。阵开都护道，剑聚伏波营。于兹觉无渡，方共濯胡缨。
李频,送边将,防秋戎马恐来奔，诏发将军出雁门。遥领短兵登陇首，独横长剑向河源。悠扬落日黄云动，苍莽阴风白草翻。若纵干戈更深入，应闻收得到昆仑。
元稹,友封体,雨送浮凉夏簟清，小楼腰褥怕单轻。微风暗度香囊转，胧月斜穿隔子明。桦烛焰高黄耳吠，柳堤风静紫骝声。频频闻动中门锁，桃叶知嗔未敢迎。
刘禹锡,海阳湖别浩初师,近郭看殊境，独游常鲜欢。逢君驻缁锡，观貌称林峦。湖满景方霁，野香春未阑。爱泉移席近，闻石辍棋看。风止松犹韵，花繁露未干。桥形出树曲，岩影落池寒。别路千嶂里，诗情暮云端。他年买山处，似此得隳官。
姚合,春日闲居,居止日萧条，庭前唯药苗。身闲眠自久，眼荖视还遥。檐燕酬莺语，邻花杂絮飘。客来无酒饮，搔首掷空瓢。
贾岛,雪晴晚望,倚杖望晴雪，溪云几万重。樵人归白屋，寒日下危峰。野火烧冈草，断烟生石松。却回山寺路，闻打暮天钟。
陆海,题龙门寺,窗灯林霭里，闻磬水声中。更与龙华会，炉烟满夕风。
秦系,山中枉皇甫温大夫见招书,十年木屐步苔痕，石上松间水自喧。三辟草堂仍被褐，数行书札忽临门。卧多共息嵇康病，才劣虚同郭隗尊。亚相已能怜潦倒，山花笑处莫啼猿。
齐己,题南平后园牡丹,暖披烟艳照西园，翠幄朱栏护列仙。玉帐笙歌留尽日，瑶台伴侣待归天。香多觉受风光剩，红重知含雨露偏。上客分明记开处，明年开更胜今年。
梁琼,昭君怨,自古无和亲，贻灾到妾身。朔风嘶去马，汉月出行轮。衣薄狼山雪，妆成虏塞春。回看父母国，生死毕胡尘。
白居易,哭崔二十四常侍,貂冠初别九重门，马鬣新封四尺坟。薤露歌词非白雪，旌铭官爵是浮云。伯伦每置随身锸，元亮先为自祭文。莫道高风无继者，一千年内有崔君。
武则天,唐享昊天乐·第八,奠璧郊坛昭大礼，锵金拊石表虔诚。始奏承云娱帝赏，复歌调露畅韶英。
胡曾,咏史诗·白帝城,蜀江一带向东倾，江上巍峨白帝城。自古山河归圣主，子阳虚共汉家争。
姜晞,郊庙歌辞·享龙池乐章·第九章,灵沼萦回邸第前，浴日涵天写曙天。始见龙台升凤阙，应如霄汉起神泉。石匮渚傍还启圣，桃李初生更有仙。欲化帝图从此受，正同河变一千年。
徐氏,和题丹景山至德寺,丹景山头宿梵宫，玉轮金辂驻虚空。军持无水注寒碧，兰若有花开晚红。武士尽排青嶂下，内人皆在讲筵中。我家帝子传王业，积善终期四海同。
温庭筠,池塘七夕,月出西南露气秋，绮罗河汉在斜沟。杨家绣作鸳鸯幔，张氏金为翡翠钩。香烛有花妨宿燕，画屏无睡待牵牛。万家砧杵三篙水，一夕横塘似旧游。
李贺,昌谷诗（五月二十七日作）,昌谷五月稻，细青满平水。遥峦相压叠，颓绿愁堕地。光洁无秋思，凉旷吹浮媚。竹香满凄寂，粉节涂生翠。草发垂恨鬓，光露泣幽泪。层围烂洞曲，芳径老红醉。攒虫锼古柳，蝉子鸣高邃。大带委黄葛，紫蒲交狭涘。石钱差复藉，厚叶皆蟠腻。汰沙好平白，立马印青字。晚鳞自遨游，瘦鹄暝单跱。嘹嘹湿蛄声，咽源惊溅起。纡缓玉真路，神娥蕙花里。苔絮萦涧砾，山实垂赪紫。小柏俨重扇，肥松突丹髓。鸣流走响韵，垄秋拖光穟。莺唱闵女歌，瀑悬楚练帔。风露满笑眼，骈岩杂舒坠。乱条迸石岭，细颈喧岛毖。日脚扫昏翳，新云启华閟。谧谧厌夏光，商风道清气。高眠服玉容，烧桂祀天几。雾衣夜披拂，眠坛梦真粹。待驾栖鸾老，故宫椒壁圮。鸿珑数铃响，羁臣发凉思。阴藤束朱键，龙帐著魈魅。碧锦帖花檉，香衾事残贵。歌尘蠹木在，舞彩长云似。珍壤割绣段，里俗祖风义。邻凶不相杵，疫病无邪祀。鲐皮识仁惠，丱角知靦耻。县省司刑官，户乏诟租吏。竹薮添堕简，石矶引钩饵。溪湾转水带，芭蕉倾蜀纸。岑光晃縠襟，孤景拂繁事。泉尊陶宰酒，月眉谢郎妓。丁丁幽钟远，矫矫单飞至。霞巘殷嵯峨，危溜听争次。淡蛾流平碧，薄月眇阴悴。凉光入涧岸，廓尽山中意。渔童下宵网，霜禽竦烟翅。潭镜滑蛟涎，浮珠噞鱼戏。风桐瑶匣瑟，萤星锦城使。柳缀长缥带，篁掉短笛吹。石根缘绿藓，芦笋抽丹渍。漂旋弄天影，古桧拏云臂。愁月薇帐红，罥云香蔓刺。芒麦平百井，闲乘列千肆。刺促成纪人，好学鸱夷子。
白居易,达理二首,何物壮不老，何时穷不通。如彼音与律，宛转旋为宫。我命独何薄，多悴而少丰。当壮已先衰，暂泰还长穷。我无奈命何，委顺以待终。命无奈我何，方寸如虚空。懵然与化俱，混然与俗同。谁能坐自苦，龃龉于其中。舒姑化为泉，牛哀病作虎。或柳生肘间，或男变为女。鸟兽及水木，本不与民伍。胡然生变迁，不待死归土。百骸是己物，尚不能为主。况彼时命间，倚伏何足数。时来不可遏，命去焉能取。唯当养浩然，吾闻达人语。
齐己,荆州新秋病起杂题一十五首·病起见王化,病起见王化，融融古帝乡。晓烟凝气紫，晚色作云黄。四野歌丰稔，千门唱乐康。老身仍未死，犹咏好风光。
独孤及,早发若岘驿望庐山,雨罢山翠鲜，泠泠东风好。断崖云生处，是向峰顶道。谁谓峰顶远，跂予可瞻讨。忘缘祛天机，脱屣恨不早。只恐岁云暮，遂与空名老。心往迹未并，惭愧山上草。
齐己,渚宫自勉二首,晨午殊丰足，伊何挠肺肠。形容侵老病，山水忆韬藏。必谢金台去，还携铁锡将。东林露坛畔，旧对白莲房。毕竟拟何求，随缘去住休。天涯游胜境，海上宿仙洲。梦好寻无迹，诗成旋不留。从他笑轻事，独自忆庄周。
姚鹄,送李潜归绵州觐省,朱楼对翠微，红旆出重扉。此地千人望，寥天一鹤归。雪封山崦白，鸟拂栈梁飞。谁比趋庭恋，骊珠耀彩衣。
张继,重经巴丘,昔年高接李膺欢，日泛仙舟醉碧澜。诗句乱随青草落，酒肠俱逐洞庭宽。浮生聚散云相似，往事冥微梦一般。今日片帆城下去，秋风回首泪阑干。
高適,古歌行,君不见汉家三叶从代至，高皇旧臣多富贵。天子垂衣方晏如，庙堂拱手无馀议。苍生偃卧休征战，露台百金以为费。田舍老翁不出门，洛阳少年莫论事。
杨凝,残花,五马踟蹰在路岐，南来只为看花枝。莺衔蝶弄红芳尽，此日深闺那得知。
皎然,暗思联句,斜风飘雨三十夜，邻女馀光不相借。迹灭尘生古人画，洞房重扉无隙罅，烛灭更深月西谢。
马戴,冬日寄洛中杨少尹,黄河岸柳衰，城下度流澌。年长从公懒，天寒入府迟。家山望几遍，魏阙赴何时。怀古心谁识，应多谒舜祠。
张九龄,上阳水窗旬宴得移字韵,河汉非应到，汀洲忽在斯。仍逢帝乐下，如逐海槎窥。春赏时将换，皇恩岁不移。今朝游宴所，莫比天泉池。
李益,城西竹园送裴佶王达,葳蕤凌风竹，寂寞离人觞。怆怀非外至，沉郁自中肠。远行从此始，别袂重凄霜。
李白,登新平楼,去国登兹楼，怀归伤暮秋。天长落日远，水净寒波流。秦云起岭树，胡雁飞沙洲。苍苍几万里，目极令人愁。
钱起,晚出青门望终南别业,能清谢脁思，暂下承明庐。远山新水下，寒皋微雨馀。更怜归鸟去，宛到卧龙居。笑指丛林上，闲云自卷舒。宁心鸣凤日，却意钓璜初。处贵有馀兴，伊周位不如。
施肩吾,云州饮席,酒肠虽满少欢情，身在云州望帝城。巡次合当谁改令，先须为我打还京。
元稹,西州院（东川官舍）,自入西州院，唯见东川城。今夜城头月，非暗又非明。文案床席满，卷舒赃罪名。惨凄且烦倦，弃之阶下行。怅望天回转，动摇万里情。参辰次第出，牛女颠倒倾。况此风中柳，枝条千万茎。到来篱下笋，亦已长短生。感怆正多绪，鸦鸦相唤惊。墙上杜鹃鸟，又作思归鸣。以彼撩乱思，吟为幽怨声。吟罢终不寝，冬冬复铛铛。
无作,谢武肃王,云鹤性孤单，争堪名利关。衔恩虽入国，辞命却归山。
贾岛,易水怀古,荆卿重虚死，节烈书前史。我叹方寸心，谁论一时事。至今易水桥，寒风兮萧萧。易水流得尽，荆卿名不消。
李咸用,和彭进士秋日游靖居山寺,秋山入望已无尘，况得闲游谢事频。问著尽能言祖祖，见时应不是真真。添瓶野水遮还急，伴塔幽花落又新。自笑未曾同逸步，终非宗炳社中人。
毛文锡,浣溪沙,七夕年年信不违，银河清浅白云微，蟾光鹊影伯劳飞。每恨蟪蛄怜婺女，几回娇妒下鸳机，今宵嘉会两依依。
方干,题越州袁秀才林亭,清邃林亭指画开，幽岩别派像天台。坐牵蕉叶题诗句，醉触藤花落酒杯。白鸟不归山里去，红鳞多自镜中来。终年此地为吟伴，早起寻君薄暮回。
鲍溶,古意,重锦化为泥，翦刀误人事。夜裁远道书，翦破相思字。妾心不自信，远道终难寄。客心固多疑，肯信非人意。万里不言远，归书长相次。可即由此书，空房忌讳。
张籍,赠殷山人,郁郁山中客，知名四十年。恓惶身独隐，寂寞性应便。世业公侯籍，生涯黍稷田。藤悬读书帐，竹系网鱼船。已种千头橘，新开数脉泉。闲游携酒远，幽语向僧偏。入洞题松过，看花选石眠。避喧长汩没，逢胜即留连。自古多高迹，如君少比肩。耕耘此辛苦，章句已流传。昔日交游盛，当时省阁贤。同袍还共弊，连辔每推先。讲序居重席，群儒愿执鞭。满堂虚左待，众目望乔迁。才异时难用，情高道自全。畏人颜惨澹，疏物势迍邅。贤者闻知命，吾生复礼玄。深藏报恩剑，久缉养生篇。憔悴众夫笑，经过郡守怜。夕阳悲病鹤，霜气动饥鹯。处士谁能荐，穷途世所捐。伯鸾甘寄食，元淑苦无钱。策蹇秋尘里，吟诗黄叶前。故裘馀白领，废瑟断朱弦。志气终犹在，逍遥任自然。家贫念婚嫁，身老恋云烟。放逸栖岩鹿，清虚饮露蝉。郑逃秦谷口，严爱越溪边。霄汉予犹阻，荣枯子不牵。山城一相遇，感激意难宣。
王昌龄,遇薛明府谒聪上人,欣逢柏梁故，共谒聪公禅。石室无人到，绳床见虎眠。阴崖常抱雪，枯涧为生泉。出处虽云异，同欢在法筵。
张聿,馀瑞麦,瑞麦生尧日，芃芃雨露偏。两岐分更合，异亩颖仍连。冀获明王庆，宁唯太守贤。仁风吹靡靡，甘雨长芊芊。圣德应多稔，皇家配有年。已闻天下泰，谁为济西田。
顾况,杂曲歌辞·行路难三首,君不见古来烧水银，变作北邙山上尘。藕丝挂身在虚空，欲落不落愁杀人。睢水英雄多血刃，建章宫阙成灰烬。淮王身死桂枝折，徐氏一去音书绝。行路难，行路难，生死皆由天。秦皇汉武遭下脱，汝独何人学神仙。君不见担雪塞井徒用力，炊砂作饭岂堪吃。一生肝胆向人尽，相识不如不相识。冬青树上挂凌霄，岁晏花凋树不凋。凡物各自有根本，种禾终不生豆苗。行路难，行路难，何处是平道。中心无事当富贵，今日觉君颜色好。君不见少年头上如云发，少壮如云老如雪。岂知灌顶有醍醐，能使清凉头不热。吕梁之水挂飞流，鼋鼍蛟蜃不敢游。少年恃险若平地，独倚长剑凌清秋。行路难，行路难，昔少年，今已老。前朝竹帛事皆空，日暮牛羊古城草。
徐介,耒阳杜工部祠堂,手接汨罗水，天心知所存。固教工部死，来伴大夫魂。流落同千古，风骚共一源。消凝伤往事，斜日隐颓垣。
元稹,天坛上境,野人性僻穷深僻，芸署官闲不似官。万里洞中朝玉帝，九光霞外宿天坛。洪涟浩渺东溟曙，白日低回上境寒。因为南昌检仙籍，马君家世奉还丹。
罗隐,咏白菊（一作罗绍威诗）,虽被风霜竞欲催，皎然颜色不低摧。已疑素手能妆出，又似金钱未染来。香散自宜飘渌酒，叶交仍得荫香苔。寻思闭户中宵见，应认寒窗雪一堆。
李峤,立春日侍宴内殿出剪彩花应制,早闻年欲至，剪彩学芳辰。缀绿奇能似，裁红巧逼真。花从箧里发，叶向手中春。不与时光竞，何名天上人。
于鹄,赠王道者（一作赠隐者）,去寻长不出，门似绝人行。床下石苔满，屋头秋草生。学琴寒月短，写易晚窗明。唯到黄昏后，溪中闻磬声。
章孝标,日者,十指中央了五行，说人休咎见前生。我来本乞真消息，却怕呵钱卦欲成。
陆龟蒙,范蠡,平吴专越祸胎深，岂是功成有去心。勾践不知嫌鸟喙，归来犹自铸良金。
NA,占雨,乾星照湿土，明日依旧雨。云行西，星照泥。朝霞不出门，暮霞行千里。天将雨，鸠逐妇。
贯休,题灵溪畅公墅,境清僧格冷，新斩古林开。旧隐还如此，令人来又来。岚飞黏似雾，茶好碧于苔。但使心清净，从渠岁月催。
施肩吾,秋夜山居二首,幽居正想餐霞客，夜久月寒珠露滴。千年独鹤两三声，飞下岩前一枝柏。去雁声遥人语绝，谁家素机织新雪。秋山野客醉醒时，百尺老松衔半月。
孟郊,送李尊师玄,口诵碧简文，身是青霞君。头冠两片月，肩披一条云。松骨轻自飞，鹤心高不群。
李商隐,当句有对,密迩平阳接上兰，秦楼鸳瓦汉宫盘。池光不定花光乱，日气初涵露气干。但觉游蜂饶舞蝶，岂知孤凤忆离鸾。三星自转三山远，紫府程遥碧落宽。
令狐楚,赴东都别牡丹,十年不见小庭花，紫萼临开又别家。上马出门回首望，何时更得到京华。
宋之问,花落（一作沈佺期诗。题云梅花落）,铁骑几时回，金闺怨早梅。雪寒花已落，风暖叶还开。夕逐新春管，香迎小岁杯。盛时何足贵，书里报轮台。
岑参,过王判官西津所居,胜迹不在远，爱君池馆幽。素怀岩中诺，宛得尘外游。何必到清谿，忽来见沧洲。潜移岷山石，暗引巴江流。树密昼先夜，竹深夏已秋。沙鸟上笔床，谿花彗帘钩。夫子贱簪冕，注心向林丘。落日出公堂，垂纶乘钓舟。赋诗忆楚老，载酒随江鸥。翛然一傲吏，独在西津头。
朱庆馀,过苏州晓上人院,夏满律当清，无中景自生。移松不避远，取石亦亲行。经案离时少，绳床著处平。若将林下比，应只欠泉声。
张说,奉和圣制暇日与兄弟同游兴庆宫作应制,汉武横汾日，周王宴镐年。何如造区夏，复此睦亲贤。巢凤新成阁，飞龙旧跃泉。棣华歌尚在，桐叶戏仍传。禁籞氛埃隔，平台景物连。圣慈良有裕，王道固无偏。问俗兆人阜，观风五教宣。献图开益地，张乐奏钧天。侍酒衢樽满，询刍谏鼓悬。永言形友爱，万国共周旋。
王建,故梁国公主池亭,平阳池馆枕秦川，门锁南山一朵烟。素柰花开西子面，绿榆枝散沈郎钱。装檐玳瑁随风落，傍岸䴔䴖逐暖眠。寂寞空馀歌舞地，玉箫声绝凤归天。
皎然,忆天台,箬溪朝雨散，云色似天台。应是东风便，吹从海上来。灵山游汗漫，仙石过莓苔。误到人间世，经年不早回。
司空曙,哭王注,已叹漳滨卧，何言驻隙难。异才伤促短，诸友哭门阑。古道松声暮，荒阡草色寒。延陵今葬子，空使鲁人观。
陈去疾,元夕京城和欧阳衮,兰焰芳芬彻晓开，珠光新霭映人来。歌迎甲夜催银管，影动繁星缀玉台。别有朱门春澹荡，不妨芝火翠崔嵬。此时月色同沾醉，何处游轮陌上回。
温庭筠,台城晓朝曲,司马门前火千炬，阑干星斗天将曙。朱网龛鬖丞相车，晓随叠鼓朝天去。博山镜树香zv茸，袅袅浮航金画龙。大江敛势避辰极，两阙深严烟翠浓。
白居易,春眠,新浴肢体畅，独寝神魂安。况因夜深坐，遂成日高眠。春被薄亦暖，朝窗深更闲。却忘人间事，似得枕上仙。至适无梦想，大和难名言。全胜彭泽醉，欲敌曹溪禅。何物呼我觉，伯劳声关关。起来妻子笑，生计春茫然。
王质,金谷园花发怀古,寂寥金谷涧，花发旧时园。人事空怀古，烟霞此独存。管弦非上客，歌舞少王孙。繁蕊风惊散，轻红鸟乍翻。山川终不改，桃李自无言。今日经尘路，凄凉讵可论。
李远,赠友人,凤城烟霭思偏多，曾向刘郎住处过。银烛焰前贪劝酒，玉箫声里已闻歌。佳人惜别看嘶马，公子含情向翠蛾。今日重来门巷改，出墙桐树绿婆娑。
李咸用,临川逢陈百年,麻姑山下逢真士，玄肤碧眼方瞳子。自言混沌凿不死，大笑老彭非久视。强争龙虎是狂人，不保元和虚叩齿。桃花雨过春光腻，劝我一杯灵液味。教我无为礼乐拘，利路名场多忌讳。不如含德反婴儿，金玉满堂真可贵。
元稹,夜别筵,夜长酒阑灯花长，灯花落地复落床。似我别泪三四行，滴君满坐之衣裳。与君别后泪痕在，年年著衣心莫改。
李益,下楼,话旧全应老，逢春喜又悲。看花行拭泪，倍觉下楼迟。
陆龟蒙,乐府杂咏六首·孤烛怨,前回边使至，闻道交河战。坐想鼓鞞声，寸心攒百箭。
张籍,同将作韦二少监赠水部李郎中,旧年同是水曹郎，各罢鱼符自楚乡。重著青衫承诏命，齐趋紫殿异班行。别来同说经过事，老去相传补养方。忆得当时亦连步，如今独在读书堂。
李昭象,招西洞道者,危峰抹黛夹晴川，树簇红英草碧烟。樵客云僧两无事，此中堪去觅灵仙。
白居易,萧相公宅遇自远禅师，有感而赠,宦途堪笑不胜悲，昨日荣华今日衰。转似秋蓬无定处，长于春梦几多时。半头白发惭萧相，满面红尘问远师。应是世间缘未尽，欲抛官去尚迟疑。
孟浩然,赴京途中遇雪,迢递秦京道，苍茫岁暮天。穷阴连晦朔，积雪满山川。落雁迷沙渚，饥乌集野田。客愁空伫立，不见有人烟。
刘禹锡,相和歌辞·团扇郎,团扇复团扇，奉君清暑殿。秋风入庭树，从此不相见。上有乘鸾女，苍苍虫网遍。明年入怀袖，别是机中练。
樊珣,忆长安·十月,忆长安，十月时，华清士马相驰。万国来朝汉阙，五陵共猎秦祠。昼夜歌钟不歇，山河四塞京师。
黄滔,经安州感故郑郎中二首,云梦江头见故城，人间四十载垂名。马蹄践处东风急，鸡舌销时北阙惊。岳客出来寻古剑，野猿相聚叫孤茔。腾身飞上凤凰阁，惆怅终乖吾党情。锦帐先生作牧州，干戈缺后见荒丘。兼无姓贾儿童在，空有还珠烟水流。江句行人吟刻石，月肠是处象登楼。旅魂频此归来否，千载云山属一游。
李贺,兰香神女庙（三月中作）,古春年年在，闲绿摇暖云。松香飞晚华，柳渚含日昏。沙砌落红满，石泉生水芹。幽篁画新粉，蛾绿横晓门。弱蕙不胜露，山秀愁空春。舞珮剪鸾翼，帐带涂轻银。兰桂吹浓香，菱藕长莘莘。看雨逢瑶姬，乘船值江君。吹箫饮酒醉，结绶金丝裙。走天呵白鹿，游水鞭锦鳞。密发虚鬟飞，腻颊凝花匀。团鬓分蛛巢，秾眉笼小唇。弄蝶和轻妍，风光怯腰身。深帏金鸭冷，奁镜幽凤尘。踏雾乘同归，撼玉山上闻。
齐己,谢主人石笋,西园罢宴游，东阁念林丘。特减花边峭，来添竹里幽。忆过阳朔见，曾记大湖求。从此频吟绕，归山意亦休。
许浑,李秀才近自涂口迁居新安适枉缄书见宽悲戚因以此答,远书开罢更依依，晨坐高台竟落晖。颜巷雪深人已去，庾楼花盛客初归。东堂望绝迁莺起，南国哀馀候雁飞。今日劳君犹问讯，一官唯长故山薇。
蔡孚,郊庙歌辞·享龙池乐章·第二章,帝宅王家大道边，神马龙龟涌圣泉。昔日昔时经此地，看来看去渐成川。歌台舞榭宜正月，柳岸梅洲胜往年。莫言波上春云少，只为从龙直上天。
韩愈,幽怀,幽怀不能写，行此春江浔。适与佳节会，士女竞光阴。凝妆耀洲渚，繁吹荡人心。间关林中鸟，亦知和为音。岂无一尊酒，自酌还自吟。但悲时易失，四序迭相侵。我歌君子行，视古犹视今。
戴司颜,句,远来朝凤阙，归去恋元侯。
白居易,闲适,禄俸优饶官不卑，就中闲适是分司。风光暖助游行处，雨雪寒供饮宴时。肥马轻裘还且有，粗歌薄酒亦相随。微躬所要今皆得，只是蹉跎得校迟。
钱起,酬刘员外雨中见寄,苦雨滴兰砌，秋风生葛衣。潢污三径绝，砧杵四邻稀。分与玄豹隐，不为湘燕飞。惭君角巾折，犹肯问衡闱。
岑参,送樊侍御使丹阳便觐,卧病穷巷晚，忽惊骢马来。知君京口去，借问几时回。驿舫江风引，乡书海雁催。慈亲应倍喜，爱子在霜台。
吴融,阌乡寓居十首·茆堂,结得茆檐瞰碧溪，闲云之外不同栖。犹嫌未远函关道，正睡刚闻报晓鸡。
韩愈,琴曲歌辞·雉朝飞操,雉之飞，于朝日。群雌孤雄，意气横出。当东而西，当啄而飞。随飞随啄，群雌粥粥。嗟我虽人，曾不如彼雉鸡。生身七十年，无一妾与妃。
羊士谔,玩槿花,何乃诗人兴，妍词属舜华。风流感异代，窈窕比同车。凝艳垂清露，惊秋隔绛纱。蝉鸣复虫思，惆怅竹阴斜。
白居易,重到渭上旧居,旧居清渭曲，开门当蔡渡。十年方一还，几欲迷归路。追思昔日行，感伤故游处。插柳作高林，种桃成老树。因惊成人者，尽是旧童孺。试问旧老人，半为绕村墓。浮生同过客，前后递来去。白日如弄珠，出没光不住。人物日改变，举目悲所遇。回念念我身，安得不衰暮。朱颜销不歇，白发生无数。唯有山门外，三峰色如故。
李商隐,听鼓,城头叠鼓声，城下暮江清。欲问渔阳掺，时无祢正平。
杨炯,送临津房少府,岐路三秋别，江津万里长。烟霞驻征盖，弦奏促飞觞。阶树含斜日，池风泛早凉。赠言未终竟，流涕忽沾裳。
柳氏,杨柳枝,杨柳枝，芳菲节，可恨年年赠离别。一叶随风忽报秋，纵使君来岂堪折。
殷文圭,春草碧色,细草含愁碧，芊绵南浦滨。萋萋如恨别，苒苒共伤春。疏雨烟华润，斜阳细彩匀。花粘繁斗锦，人藉软胜茵。浅映宫池水，轻遮辇路尘。杜回如可结，誓作报恩身。
齐己,咏影,万物患有象，不能逃大明。始随残魄灭，又逐晓光生。曲直宁相隐，洪纤必自呈。还如至公世，洞鉴是非情。
李咸用,大雪歌,同云惨惨如天怒，寒龙振鬣飞乾雨。玉圃花飘朵不匀，银河风急惊砂度。谢客凭轩吟未住，望中顿失纵横路。应是羲和倦晓昏，暂反元元归太素。归太素，不知归得人心否？
吴融,杏花,粉薄红轻掩敛羞，花中占断得风流。软非因醉都无力，凝不成歌亦自愁。独照影时临水畔，最含情处出墙头。裴回尽日难成别，更待黄昏对酒楼。
上官仪,咏雪应诏,禁园凝朔气，瑞雪掩晨曦。花明栖凤阁，珠散影娥池。飘素迎歌上，翻光向舞移。幸因千里映，还绕万年枝。
褚亮,赋得蜀都,列宿光参井，分芒跨梁岷。沉犀对江浦，驷马入城闉。英图多霸迹，历选有名臣。连骑簪缨满，含章词赋新。得上仙槎路，无待访严遵。
陆龟蒙,奉和袭美太湖诗二十首·桃花坞,行行问绝境，贵与名相亲。空经桃花坞，不见秦时人。愿此为东风，吹起枝上春。愿此作流水，潜浮蕊中尘。愿此为好鸟，得栖花际邻。愿此作幽蝶，得随花下宾。朝为照花日，暮作涵花津。试为探花士，作此偷桃臣。桃源不我弃，庶可全天真。
秦系,会稽山居寄薛播侍郎袁高给事高参舍人,稷契今为相，明君复为尧。宁知买臣困，犹负会稽樵。
令狐楚,从军词五首,荒鸡隔水啼，汗马逐风嘶。终日随征旆，何时罢鼓鼙。孤心眠夜雪，满眼是秋沙。万里犹防塞，三年不见家。却望冰河阔，前登雪岭高。征人几多在，又拟战临洮。胡风千里惊，汉月五更明。纵有还家梦，犹闻出塞声。暮雪连青海，阴霞覆白山。可怜班定远，生入玉门关。
无名氏,改魏扶诗,叶落满庭阴，朱门试院深。昔年辛苦地，今日负前心。
孟郊,遣兴,弦贞五条音，松直百尺心。贞弦含古风，直松凌高岑。浮声与狂葩，胡为欲相侵。
法振,月夜泛舟,西塞长云尽，南湖片月斜。漾舟人不见，卧入武陵花。
王勃,早春野望,江旷春潮白，山长晓岫青。他乡临睨极，花柳映边亭。
李商隐,宫辞,君恩如水向东流，得宠忧移失宠愁。莫向尊前奏花落，凉风只在殿西头。
皎然,留别阎士和,不惯人间别，多应忘别时。逢山又逢水，只畏却来迟。
武元衡,酬太常从兄留别（一作送太常十二兄罢册南诏却赴上都）,乡路日兹始，征轩行复留。张骞随汉节，王濬守刀州。泽国烟花度，铜梁雾雨愁。别离无可奈，万恨锦江流。
韩偓,深院,鹅儿唼啑栀黄觜，凤子轻盈腻粉腰。深院下帘人昼寝，红蔷薇架碧芭蕉。
白居易,酬钱员外雪中见寄,松雪无尘小院寒，闭门不似住长安。烦君想我看心坐，报道心空无可看。
白居易,微之宅残牡丹,残红零落无人赏，雨打风摧花不全。诸处见时犹怅望，况当元九小亭前。
卢拱,句,地甃如拳石，溪横似叶舟。
孟郊,嵩少,沙弥舞袈裟，走向踯躅飞。闲步亦惺惺，芳援相依依。噎塞春咽喉，蜂蝶事光辉。群嬉且已晚，孤引将何归。流艳去不息，朝英亦疏微。
徐凝,香炉峰,香炉一峰绝，顶在寺门前。尽是玲珑石，时生旦暮烟。
张说,唐封泰山乐章·豫和,礼乐终，烟燎上。怀灵惠，结皇想。归风疾，回风爽。百福来，众神往。
皮日休,扬州看辛夷花,腊前千朵亚芳丛，细腻偏胜素柰功。螓首不言披晓雪，麝脐无主任春风。一枝拂地成瑶圃，数树参庭是蕊宫。应为当时天女服，至今犹未放全红。
张胜之,山出云,片云初出岫，孤迥色难亲。盖小辞山近，根轻触石新。飘飖经绿野，明丽照晴春。拂树疑舒叶，临流似结鳞。从龙方有感，捧日岂无因。看取为霖去，恩沾雨露均。
方干,送李恬及第后还贝州,成名年少日，就业圣人书。擢桂谁相比，籝金已不如。东城送归客，秋日待征车。若到清潭畔，儒风变里闾。
许浑,灞东题司马郊园（一作题张司马灞东郊园）,楚翁秦塞住，昔事李轻车。白社贫思橘，青门老仰瓜。读书三径草，沽酒一篱花。更欲寻芝朮，商山便寄家。
白居易,又题一绝,貌随年老欲何如，兴遇春牵尚有馀。遥见人家花便入，不论贵贱与亲疏。
王之涣,横吹曲辞·出塞,黄砂直上白云间，一片孤城万仞山。羌笛何须怨杨柳，春光不度玉门关。
郑谷,宗人惠四药,宗人忽惠西山药，四味清新香助茶。爽得心神便骑鹤，何须烧得白朱砂。
骆宾王,从军中行路难二首（一作行军军中行路难、军中行路难）,君不见封狐雄虺自成群，冯深负固结妖氛。玉玺分兵征恶少，金坛受律动将军。将军拥旄宣庙略，战士横行静夷落。长驱一息背铜梁，直指三巴登剑阁。阁道岧峣起戍楼，剑门遥裔俯灵丘。邛关九折无平路，江水双源有急流。征役无期返，他乡岁华晚。杳杳丘陵出，苍苍林薄远。途危紫盖峰，路涩青泥坂。去去指哀牢，行行入不毛。绝壁千里险，连山四望高。中外分区宇，夷夏殊风土。交趾枕南荒，昆弥临北户。川原绕毒雾，溪谷多淫雨。行潦四时流，崩查千岁古。漂梗飞蓬不自安，扪藤引葛度危峦。昔时闻道从军乐，今日方知行路难。沧江绿水东流驶，炎洲丹徼南中地。南中南斗映星河，秦川秦塞阻烟波。三春边地风光少，五月泸中瘴疠多。朝驱疲斥候，夕息倦樵歌。向月弯繁弱，连星转太阿。重义轻生怀一顾，东伐西征凡几度。夜夜朝朝斑鬓新，年年岁岁戎衣故。灞城隅，滇池水，天涯望转积，地际行无已。徒觉炎凉节物非，不知关山千万里。弃置勿重陈，征行多苦辛。且悦清笳杨柳曲，讵忆芳园桃李人。绛节朱旗分白羽，丹心白刃酬明主。但令一被君王知，谁惮三边征战苦。行路难，几千端，无复归云凭短翰，空馀望日想长安。君不见玉关尘色暗边庭，铜鞮杂虏寇长城。天子按剑征馀勇，将军受脤事横行。七德龙韬开玉帐，千里鼍鼓叠金钲。阴山苦雾埋高垒，交河孤月照连营。连营去去无穷极，拥旆遥遥过绝国。阵云朝结晦天山，寒沙夕涨迷疏勒。龙鳞水上开鱼贯，马首山前振雕翼。长驱万里詟祁连，分麾三命武功宣。百发乌号遥碎柳，七尺龙文迥照莲。春来秋去移灰琯，兰闺柳市芳尘断。雁门迢递尺书稀，鸳被相思双带缓。行路难，行路难，誓令氛祲静皋兰。但使封侯龙额贵，讵随中妇凤楼寒。
毛熙震,菩萨蛮,梨花满院飘香雪，高楼夜静风筝咽。斜月照帘帷，忆君和梦稀。小窗灯影背，燕语惊愁态。屏掩断香飞，行云山外归。绣帘高轴临塘看，雨翻荷芰真珠散。残暑晚初凉，轻风渡水香。无憀悲往事，争那牵情思。光影暗相催，等闲秋又来。天含残碧融春色，五陵薄幸无消息。尽日掩朱门，离愁暗断魂。莺啼芳树暖，燕拂回塘满。寂寞对屏山，相思醉梦间。
李洞,寄淮海惠泽上人,海涛痕满旧征衣，长忆初程宿翠微。竹里桥鸣知马过，塔中灯露见鸿飞。眉毫别后应盈尺，岩木居来定几围。他日愿师容一榻，煎茶扫地学忘机。
宋之问,长安路（一作沈佺期诗）,秦地平如掌，层城出云汉。楼阁九衢春，车马千门旦。绿柳开复合，红尘聚还散。日晚斗鸡场，经过狭斜看。
李峤,钱,汉日五铢建，姬年九府流。天龙带泉宝，地马列金沟。赵壹囊初乏，何曾箸欲收。金门应入论，玉井冀来求。
齐己,寄山中诸友,自归城里寺，长忆宿山门。终夜冥心客，诸峰叫月猿。岚光生眼力，泉滴爽吟魂。只待游方遍，还来扫树根。
徐夤,萍,为实随流瑞色新，泛风萦草护游鳞。密行碧水澄涵月，涩滞轻桡去采蘋。比物何名腰下剑，无根堪并镜中身。平湖春渚知何限，拨破闲投独茧纶。
孟浩然,题长安主人壁,久废南山田，叨陪东阁贤。欲随平子去，犹未献甘泉。枕籍琴书满，褰帷远岫连。我来如昨日，庭树忽鸣蝉。促织惊寒女，秋风感长年。授衣当九月，无褐竟谁怜。
NA,维扬空庄四怪联句,齐纨鲁缟如霜雪，寥亮高声予所发。嘉宾良会清夜时，煌煌灯烛我能持。清冷之泉候朝汲，桑绠相牵常出入。爨薪贮泉相煎熬，充他口腹我为劳。
刘言史,偶题,迟日新妆游冶娘，盈盈彩艇白莲塘。掬水远湿岸边郎，红绡缕中玉钏光。
徐彦伯,芳树,玉花珍簟上，金缕画屏开。晓月怜筝柱，春风忆镜台。筝柱春风吹晓月，芳树落花朝暝歇。稿砧刀头未有期，攀条拭泪坐相思。
赵嘏,杂曲歌辞·昔昔盐·那能惜马蹄,云中路杳杳，江畔草萋萋。妾久垂珠泪，君何惜马蹄。边风悲晓角，营月怨春鼙。未道休征战，愁眉又复低。
岑参,送陈子归陆浑别业,虽不旧相识，知君丞相家。故园伊川上，夜梦方山花。种药畏春过，出关愁路赊。青门酒垆别，日暮东城鸦。
高適,宴郭校书，因之有别,彩服趋庭训，分交载酒过。芸香名早著，蓬转事仍多。苦战知机息，穷愁奈别何。云霄莫相待，年鬓已蹉跎。
杜荀鹤,溪兴,山雨溪风卷钓丝，瓦瓯篷底独斟时。醉来睡着无人唤，流下前溪也不知。
王昌龄,东溪玩月（一作王维诗）,月从断山口，遥吐柴门端。万木分空霁，流阴中夜攒。光连虚象白，气与风露寒。谷静秋泉响，岩深青霭残。澄清入幽梦，破影抱空峦。恍惚琴窗里，松溪晓思难。
裴杞,风光草际浮,澹荡和风至，芊绵碧草长。徐吹遥扑翠，半偃乍浮光。叶似翻宵露，丛疑扇夕阳。逶迤明曲渚，照耀满回塘。白芷生还暮，崇兰泛更香。谁知揽结处，含思向馀芳。
罗隐,小松,已有清阴逼座隅，爱声仙客肯过无。陵迁谷变须高节，莫向人间作大夫。
贾岛,咏怀,纵把书看未省勤，一生生计只长贫。可能在世无成事，不觉离家作老人。中岳深林秋独往，南原多草夜无邻。经年抱疾谁来问，野鸟相过啄木频。
曹邺,代谢玄晖新亭送范零陵,楚水洪无际，沧茫接天涯。相看不能语，独鸟下江蓠。蓬子悉有恋，蓬根却无期。车轮自不住，何必怨路岐。孟冬衣食薄，梦寐亦未遗。
NA,郊庙歌辞·昭德皇后庙乐章·寿和,工祝致告，徽音不遐。酒醴咸旨，馨香具嘉。受釐献祉，永庆邦家。
白居易,和皇甫郎中秋晓同登天宫阁言怀六韵,碧天忽已高，白日犹未短。玲珑晓楼阁，清脆秋丝管。张翰一杯酣，嵇康终日懒。尘中足忧累，云外多疏散。病木斧斤遗，冥鸿羁绁断。逍遥二三子，永愿为闲伴。
王驾,过故友居,邻笛寒吹日落初，旧居今已别人居。乱来儿侄皆分散，惆怅僧房认得书。
豆卢复,昌年宫之作,但有离宫处，君王每不居。旗门芳草合，辇路小槐疏。殿闭山烟满，窗凝野霭虚。丰年多望幸，春色待銮舆。
皎然,南楼望月,夜月家家望，亭亭爱此楼。纤云溪上断，疏柳影中秋。渐映千峰出，遥分万派流。关山谁复见，应独起边愁。
杜甫,君不见，简苏徯,君不见道边废弃池，君不见前者摧折桐。百年死树中琴瑟，一斛旧水藏蛟龙。丈夫盖棺事始定，君今幸未成老翁，何恨憔悴在山中。深山穷谷不可处，霹雳魍魉兼狂风。
李频,吴门别主人（一作吴门月夜与曹太尉话别）,早晚更看吴苑月，小斋长忆落西窗。不知明夜谁家见，应照离人隔楚江。
权德舆,酬穆七侍郎早登使院西楼感怀,耿耿宵欲半，振衣庭户前。浩歌抚长剑，临风泛清弦。晴霜丽寒芜，微月露碧鲜。杉梧韵幽籁，河汉明秋天。良夜虽可玩，沉忧逾浩然。楼中迟启明，林际挥宿烟。晨风响钟鼓，曙色映山川。滔滔天外驶，杲杲朝日悬。因穷西南永，得见天地全。动植相纠纷，车从竞喧阗。鳣鲔跃洪流，麇麚倚荒阡。嗈嗈白云雁，嘒嘒清露蝉。一气鼓万殊，晦明相推迁。羲和无停鞅，不得常少年。当令志气神，及此鬓发玄。岂唯十六族，今古称其贤。夫君才气雄，振藻何翩翩。诗轻沈隐侯，赋拟王仲宣。小鸟抢榆枋，大鹏激三千。与君期晚岁，方结林栖缘。
郑谷,辇下冬暮咏怀,永巷闲吟一径蒿，轻肥大笑事风骚。烟含紫禁花期近，雪满长安酒价高。失路渐惊前计错，逢僧更念此生劳。十年春泪催衰飒，羞向清流照鬓毛。
韦庄,过内黄县,相州吹角欲斜阳，匹马摇鞭宿内黄。僻县不容投刺客，野陂时遇射雕郎。云中粉堞新城垒，店后荒郊旧战场。犹指去程千万里，秣陵烟树在何乡。
高蟾,宋汴道中,平野有千里，居人无一家。甲兵年正少，日久戍天涯。
元稹,恨妆成,晓日穿隙明，开帷理妆点。傅粉贵重重，施朱怜冉冉。柔鬟背额垂，丛鬓随钗敛。凝翠晕蛾眉，轻红拂花脸。满头行小梳，当面施圆靥。最恨落花时，妆成独披掩。
卢纶,晚次鄂州（至德中作）,云开远见汉阳城，犹是孤帆一日程。估客昼眠知浪静，舟人夜语觉潮生。三湘衰鬓逢秋色，万里归心对月明。旧业已随征战尽，更堪江上鼓鼙声。
徐锴,太傅相公与家兄梅花酬唱许缀末篇再赐新诗…伏惟采览,重叹梅花落，非关塞笛悲。论文叨接萼，末曲愧吹篪。枝逐清风动，香因白雪知。陶钧敷左悌，更赋邵公诗。
吴融,送于员外归隐蓝田,曾吟工部两峰寒，今日星郎得挂冠。吾道不行归始是，世情如此住应难。围棋已访生云石，把钓先寻急雨滩。若遇秦时雪髯客，紫芝兼可备朝餐。
孟浩然,同张明府碧溪赠答,别业闻新制，同声和者多。还看碧溪答，不羡绿珠歌。自有阳台女，朝朝拾翠过。绮筵铺锦绣，妆牖闭藤萝。秩满休闲日，春馀景气和。仙凫能作伴，罗袜共凌波。曲岛寻花药，回潭折芰荷。更怜斜日照，红粉艳青娥。
方干,送友及第归浙东,南行无俗侣，秋雁与寒云。野趣自多惬，乡名人共闻。吴山中路断，浙水半江分。此地登临惯，摅情一送君。
裴夷直,献岁书情,白发添双鬓，空宫又一年。音书鸿不到，梦寐兔空悬。地远星辰侧，天高雨露偏。圣期知有感，云海漫相连。
李贺,花游曲,春柳南陌态，冷花寒露姿。今朝醉城外，拂镜浓扫眉。烟湿愁车重，红油覆画衣。舞裙香不暖，酒色上来迟。
李白,入彭蠡经松门观石镜，缅怀谢康乐题诗书游览之志,谢公之彭蠡，因此游松门。余方窥石镜，兼得穷江源。将欲继风雅，岂徒清心魂。前赏逾所见，后来道空存。况属临泛美，而无洲渚喧。漾水向东去，漳流直南奔。空濛三川夕，回合千里昏。青桂隐遥月，绿枫鸣愁猿。水碧或可采，金精秘莫论。吾将学仙去，冀与琴高言。
刘禹锡,送河南皇甫少尹赴绛州,祖帐临周道，前旌指晋城。午桥群吏散，亥字老人迎。诗酒同行乐，别离方见情。从此洛阳社，吟咏属书生。
吴融,岐阳蒙相国对宅因抒怀投献,风有危亭月有台，平津阁畔好裴回。虽非宋玉诛茅至，且学王家种竹来。已得静居从马歇，不堪行色被蝉催。故园兰菊三千里，旅梦方应校懒回。
元结,引东泉作,东泉人未知，在我左山东。引之傍山来，垂流落庭中。宿雾含朝光，掩映如残虹。有时散成雨，飘洒随清风。众源发渊窦，殊怪皆不同。此流又高悬，rT々在长空。山林何处无，兹地不可逢。吾欲解缨佩，便为泉上翁。
李峤,市,闤闠开三市，旗亭起百寻。渐离初击筑，司马正弹琴。细柳龙鳞映，长槐兔月阴。徒知观卫玉，讵肯挂秦金。
郑谷,题进士王驾郊居,前山微有雨，永巷净无尘。牛卧篱阴晚，鸠鸣村意春。时浮应寡合，道在不嫌贫。后径临陂水，菰蒲是切邻。
徐夤,逐臭苍蝇,逐臭苍蝇岂有为，清蝉吟露最高奇。多藏苟得何名富，饱食嗟来未胜饥。穷寂不妨延寿考，贪狂总待算毫厘。首阳山翠千年在，好奠冰壶吊伯夷。
杜甫,鹿头山（山上有关，在德阳县治北）,鹿头何亭亭，是日慰饥渴。连山西南断，俯见千里豁。游子出京华，剑门不可越。及兹险阻尽，始喜原野阔。殊方昔三分，霸气曾间发。天下今一家，云端失双阙。悠然想扬马，继起名硉兀。有文令人伤，何处埋尔骨。纡馀脂膏地，惨澹豪侠窟。仗钺非老臣，宣风岂专达。冀公柱石姿，论道邦国活。斯人亦何幸，公镇逾岁月。
周昙,三国门·蜀先主,豫州军败信途穷，徐庶推能荐卧龙。不是卑词三访谒，谁令玄德主巴邛。
薛逢,大水,暴雨逐惊雷，从风忽骤来。浪驱三岛至，江拆二仪开。势恐圆枢折，声疑厚轴摧。冥心问元化，天眼几时回。
李频,夏日宿秘书姚监宅,贵宅多嘉树，先秋有好风。情闲离阙下，梦野在山中。露色浮寒瓦，萤光堕暗丛。听吟丽句尽，河汉任西东。
窦参,迁谪江表久未归,一自经放逐，裴回无所从。便为寒山云，不得随飞龙。名岂不欲保，归岂不欲早。苟无三月资，难适千里道。离心与羁思，终日常草草。人生年几齐，忧苦即先老。谁能假羽翼，使我畅怀抱。
贾弇,状江南·孟夏,江南孟夏天，慈竹笋如编。蜃气为楼阁，蛙声作管弦。
杜甫,朝二首,清旭楚宫南，霜空万岭含。野人时独往，云木晓相参。俊鹘无声过，饥乌下食贪。病身终不动，摇落任江潭。浦帆晨初发，郊扉冷未开。村疏黄叶坠，野静白鸥来。础润休全湿，云晴欲半回。巫山冬可怪，昨夜有奔雷。
韩愈,暮行河堤上,暮行河堤上，四顾不见人。衰草际黄云，感叹愁我神。夜归孤舟卧，展转空及晨。谋计竟何就，嗟嗟世与身。
伍乔,寄史处士,长羡闲居一水湄，吟情高古有谁知。石楼待月横琴久，渔浦经风下钓迟。僻坞落花多掩径，旧山残烧几侵篱。松门别后无消息，早晚重应蹑屐随。
清闲,题浮槎寺,五色云中鸣玉磬，千花台上礼金仙。
胡曾,咏史诗·武陵溪,一溪春水彻云根，流出桃花片片新。若道长生是虚语，洞中争得有秦人。
贯休,再到钟陵作,六七年来到豫章，旧游知己半凋伤。春风还有花千树，往事都如梦一场。无限丘墟侵郭路，几多台榭浸湖光。只应唯有西山色，依旧崔巍上寺墙。
岑参,送楚丘麹少府赴官,青袍美少年，黄绶一神仙。微子城东面，梁王苑北边。桃花色似马，榆荚小于钱。单父闻相近，家书早为传。
郑谷,鹤,一自王乔放自由，俗人行处懒回头。睡轻旋觉松花堕，舞罢闲听涧水流。羽翼光明欺积雪，风神洒落占高秋。应嫌白鹭无仙骨，长伴渔翁宿苇洲。
卢仝,感秋别怨,霜秋自断魂，楚调怨离分。魄散瑶台月，心随巫峡云。蛾眉谁共画，凤曲不同闻。莫似湘妃泪，斑斑点翠裙。
祖咏,苏氏别业,别业居幽处，到来生隐心。南山当户牖，沣水映园林。屋覆经冬雪，庭昏未夕阴。寥寥人境外，闲坐听春禽。
张继,送顾况泗上觐叔父,吴乡岁贡足嘉宾，后进之中见此人。别业更临洙泗上，拟将书卷对残春。
许浑,春雨舟中次和横江裴使君见迎李赵二秀才同来…寄江南,芳草渡头微雨时，万株杨柳拂波垂。蒲根水暖雁初落，梅径香寒蜂未知。词客倚风吹暗淡，使君回马湿旌旗。江南仲蔚多情调，怅望青云几首诗。
郑锡,望月,高堂新月明，虚殿夕风清。素影纱窗霁，浮凉羽扇轻。稍随微露滴，渐逐晓参横。遥忆云中咏，萧条空复情。
张籍,送徐先生归蜀,日暮远归处，云间仙观钟。唯持青玉牒，独立碧鸡峰。阴涧长收乳，寒泉旧养龙。几时因卖药，得向海边逢。
杜牧,残春独来南亭因寄张祜,暖云如粉草如茵，独步长堤不见人。一岭桃花红锦黦，半溪山水碧罗新。高枝百舌犹欺鸟，带叶梨花独送春。仲蔚欲知何处在，苦吟林下拂诗尘。
司空图,戊午三月晦二首,随风逐浪剧蓬萍，圆首何曾解最灵。笔砚近来多自弃，不关妖气暗文星。牛夸棋品无勍敌，谢占诗家作上流。岂似小敷春水涨，年年鸾鹤待仙舟。
韩偓,访同年虞部李郎中（天复四年二月，在湖南）,策蹇相寻犯雪泥，厨烟未动日平西。门庭野水褵褷鹭，邻里短墙咿喔鸡。未入庆霄君择肉，畏逢华毂我吹齑。地炉贳酒成狂醉，更觉襟怀得丧齐。
韩愈,将至韶州先寄张端公使君借图经,曲江山水闻来久，恐不知名访倍难。愿借图经将入界，每逢佳处便开看。
刘禹锡,金陵五题·台城,台城六代竞豪华，结绮临春事最奢。万户千门成野草，只缘一曲后庭花。
郑谷,中台五题·乳毛松,松格一何高，何人号乳毛。霜天寓直夜，愧尔伴闲曹。
段成式,游长安诸寺联句·招国坊崇济寺·奇松联二十字绝句,杉松何相疏，榆柳方迥屑。无人擅谈柄，一枝不敢折。中庭苔藓深，吹馀鸣佛禽。至于摧折枝，凡草犹避阴。僻径根从露，闲房枝任侵。一株风正好，来助碧云吟。时时扫窗声，重露滴寒砌。风飐一枝遒，闲窥别生势。偃盖入楼妨，盘根侵井窄。高僧独惆怅，为与澄岚隔。
雍裕之,江边柳,袅袅古堤边，青青一树烟。若为丝不断，留取系郎船。
鲍溶,巢乌行,乌生几子林萧条，雄乌求食雌守巢。夜愁风雨巢倾覆，常见一乌巢下宿。日长雏饥雄未回，雌乌下巢去哀哀。野田春尽少遗谷，寻食不得饥飞来。黄雀亦引数青雀，雀飞未远乌惊落。既分青雀啖尔雏，尔雏虽长心何如。将飞不飞犹未忍，古瑟写哀哀不尽。杀生养生复养生，呜呜啧啧何时平。
李中,再游洞神宫怀邵羽人有感,重向烟萝省旧游，因寻遗迹想浮丘。峰头鹤去三清远，坛畔月明千古秋。泉落小池清复咽，云从高峤起还收。自惭未得冲虚术，白发无情渐满头。
皮日休,伤卢献秀才（献有《愍征赋》一卷，人为作注）,愍征新价欲凌空，一首堪欺左太冲。只为白衣声过重，且非青汉路难通。贵侯待写过门下，词客偷名入卷中。手弄桂枝嫌不折，直教身殁负春风。
徐夤,邑宰相访，翼日有寄,渊明深念郄诜贫，踏破莓苔看甑尘。碧沼共攀红菡萏，金鞍不卸紫麒麟。残阳妒害催归客，薄酒甘尝罚主人。夜半梦醒追复想，欲长攀接有何因。
许浑,洛中秋日,故国无归处，官闲忆远游。吴僧秣陵寺，楚客洞庭舟。久病先知雨，长贫早觉秋。壮心能几许，伊水更东流。
王甚夷,风不鸣条,圣日祥风起，韶晖助发生。蒙蒙遥野色，袅袅细条轻。荏弱看渐动，怡和吹不鸣。枝含馀露湿，林霁晓烟平。缥缈春光媚，悠扬景气晴。康哉帝尧代，寰宇共澄清。
王维,故南阳夫人樊氏挽歌,锦衣馀翟茀，绣毂罢鱼轩。淑女诗长在，夫人法尚存。凝笳随晓旆，行哭向秋原。归去将何见，谁能返戟门。
白居易,感旧诗卷,夜深吟罢一长吁，老泪灯前湿白须。二十年前旧诗卷，十人酬和九人无。
罗隐,哭张博士太常,前辈倏云殁，愧君曾比方。格卑虽不称，言重亦难忘。谏草犹青琐，悲风已白杨。只应移理窟，泉下对真长。
尹鹗,女冠子,双成伴侣，去去不知何处。有佳期，霞帔金丝薄，花冠玉叶危。懒乘丹凤子，学跨小龙儿。叵耐天风紧，挫腰肢。
顾况,山中（一作朱放诗，题作山中听子规）,野人爱向山中宿，况在葛洪丹井西。庭前有个长松树，夜半子规来上啼。
姚合,寄杜师义,出处难相见，同城似异乡。点兵寻户籍，烧药试仙方。事校千般别，心还一种忙。黄金如化得，相寄亦何妨。
崔颢,入若耶溪,轻舟去何疾，已到云林境。起坐鱼鸟间，动摇山水影。岩中响自答，溪里言弥静。事事令人幽，停桡向馀景。
李德裕,赋巫山神女》，见《云溪友议》）牛羊具特俎。（《武昌诗》，见《东观馀论》）心悟觉身劳，云中弃宝刀。久闲生髀肉，多寿长眉毫。（《有怀甘露寺自省上人》，《京口志》）书空跷足睡，路险侧身行。（德裕尝吟此句云是先达诗。附记见《桂苑丛谈》）谁家幼女敲箸歌，何处丁妻点灯织。鱼虾集橘市。（以下并《海录碎事,检经求绿字，凭酒借红颜。君不见秋山寂历风飙歇，半夜青崖吐明月。寒光乍出松筱间，万籁萧萧从此发。忽闻歌管吟朔风，精魂想在幽岩中。银花悬院榜，神撼引铃绦。葳蕤轻风里，若衔若垂何可拟。自从一梦高唐后，可是无人胜楚王。休咎占人甲，挨持见天丁。洛下推年少，山东许地高。世上文章士，谁为第一人。老生夸隐拙，时辈毁尖新。dc濴寒泉深百尺。奇觚率尔操，讽谏欣然纳。
张祜,秋霁,垂老归休意，栖栖陋巷中。暗灯棋子落，残语酒瓶空。滴幂侵檐露，虚疏入槛风。何妨一蝉嘒，自抱木兰丛。
胡曾,咏史诗·荥阳,汉祖东征屈未伸，荥阳失律纪生焚。当时天下方龙战，谁为将军作诔文。
NA,舞曲歌辞·中和乐舞词,芳岁肇佳节，物华当仲春。乾坤既昭泰，烟景含氤氲。德浅荷玄贶，乐成思治人。前庭列钟鼓，广殿延群臣。八卦随舞意，五音转曲新。顾非咸池奏，庶协南风薰。式宴礼所重，浃欢情必均。同和谅在兹，万国希可亲。
王贞白,晓发萧关,早发长风里，边城曙色间。数鸿寒背碛，片月落临关。陇上明星没，沙中夜探还。归程不可问，几日到家山。
杨汝士,和宗人尚书嗣复祠祭武侯毕，题临淮公旧碑,古柏森然地，修严蜀相祠。一过荣异代，三顾盛当时。功德流何远，馨香荐未衰。敬名探国志，饰像慰甿思。昔谒从征盖，今闻拥信旗。固宜光宠下，有泪刻前碑。
韦庄,婺州屏居蒙右省王拾遗车枉降访病中延候不得因成寄谢,三年流落卧漳滨，王粲思家拭泪频。画角莫吹残月夜，病心方忆故园春。自为江上樵苏客，不识天边侍从臣。怪得白鸥惊去尽，绿萝门外有朱轮。
方干,山井,滟滟湿光凌竹树，寥寥清气袭衣襟。不知测穴通潮信，却讶轻涟动镜心。夜久即疑星影过，早来犹见石痕深。辘轳用智终何益，抱瓮遗名亦至今。
司空图,漫题三首,乱后他乡节，烧残故国春。自怜垂白首，犹伴踏青人。齿落伤情久，心惊健忘频。蜗庐经岁客，蚕市异乡人。率怕人言谨，闲宜酒韵高。山林若无虑，名利不难逃。
皎然,咏史,独负高世资，冥冥寄浮俗。卞子去不归，何人辩荆玉。鬻舂意不浅，污迹身岂辱。鸾铩乐迍邅，虬蟠甘窘束。五噫谲且正，可以见心曲。
韩偓,失鹤,正怜标格出华亭，况是昂藏入相经。碧落顺风初得志，故巢因雨却闻腥。几时翔集来华表，每日沈吟看画屏。为报鸡群虚嫉妒，红尘向上有青冥。
岑参,下外江舟怀终南旧居,杉冷晓猿悲，楚客心欲绝。孤舟巴山雨，万里阳台月。水宿已淹时，芦花白如雪。颜容老难赪，把镜悲鬓发。早年好金丹，方士传口诀。敝庐终南下，久与真侣别。道书谁更开，药灶烟遂灭。顷来压尘网，安得有仙骨。岩壑归去来，公卿是何物。
常建,听琴秋夜赠寇尊师,琴当秋夜听，况是洞中人。一指指应法，一声声爽神。寒虫临砌急，清吹袅灯频。何必钟期耳，高闲自可亲。
李绅,新楼诗二十首·海榴亭（在新楼北花开最早所望更高）,海榴亭早开繁蕊，光照晴霞破碧烟。高近紫霄疑菡萏，迥依江月半婵娟。怀芳不作翻风艳，别萼犹含泣露妍。摇落旧丛云水隔，不堪行坐数流年。
王翰,飞燕篇,孝成皇帝本娇奢，行幸平阳公主家。可怜女儿三五许，丰茸惜是一园花。歌舞向来人不贵，一旦逢君感君意。君心见赏不见忘，姊妹双飞入紫房。紫房彩女不得见，专荣固宠昭阳殿。红妆宝镜珊瑚台，青琐银簧云母扇。日夕风传歌舞声，只扰长信忧人情。长信忧人气欲绝，君王歌吹终不歇。朝弄琼箫下彩云，夜踏金梯上明月。明月薄蚀阳精昏，娇妒倾城惑至尊。已见白虹横紫极，复闻飞燕啄皇孙。皇孙不死燕啄折，女弟一朝如火绝。明明天子咸戒之，赫赫宗周褒姒灭。古来贤圣叹狐裘，一国荒淫万国羞。安得上方断马剑，斩取朱门公子头。
陆龟蒙,奉和袭美太湖诗二十首·练渎（一云吴王开以练兵）,越恃君子众，大将压全吴。吴将派天泽，以练舟师徒。一镜止千里，支流忽然迂。苍奁朿洪波，坐似冯夷躯。战舰百万辈，浮宫三十馀。平川盛丁宁，绝岛分储胥。凤押半鹤膝，锦杠杂肥胡。香烟与杀气，浩浩随风驱。弹射尽高鸟，杯觥醉潜鱼。山灵恐见鞭，水府愁为墟。兵利德日削，反为雠国屠。至今钩镞残，尚与泥沙俱。照此月倍苦，来兹烟亦孤。丁魂尚有泪，合洒青枫枯。
殷尧藩,赠歌人郭婉二首,石家金谷旧歌人，起唱花筵泪满巾。红粉少年诸弟子，一时惆怅望梁尘。云满衣裳月满身，轻盈归步过流尘。五更无限留连意，常恐风花又一春。
毛文锡,喜迁莺,芳春景，暧晴烟，乔木见莺迁。传枝偎叶语关关，飞过绮丛间。锦翼鲜，金毳软，百转千娇相唤。碧纱窗晓怕闻声，惊破鸳鸯暖。
郑谷,漂泊,槿坠蓬疏池馆清，日光风绪淡无情。鲈鱼斫鲙输张翰，橘树呼奴羡李衡。十口漂零犹寄食，两川消息未休兵。黄花催促重阳近，何处登高望二京。
罗绍威,柳,妆点青春更有谁，青春常许占先知。亚夫营畔风轻处，元亮门前日暖时。花密宛如飘六出，叶繁何惜借双眉。交情别绪论多少，好向仁人赠一枝。
欧阳衮,秦原道中,分险架长澜，斜梁控夕峦。宿云依岭断，初月入江寒。缁化秦裘敝，尘惊汉策残。无言倦行旅，遥路属时难。
李群玉,哭小女痴儿,平生未省梦熊罴，稚女如花坠晓枝。条蔓纵横输葛藟，子孙蕃育羡螽斯。方同王衍钟情切，犹念商瞿有庆迟。负尔五年恩爱泪，眼中惟有涸泉知。
虞世南,秋雁（一作褚亮诗）,日暮霜风急，羽翮转难任。为有传书意，联翩入上林。
郭求,日暖万年枝,旭日升溟海，芳枝散曙烟。温仁临树久，煦妪在条偏。阳德符君惠，嘉名表圣年。若承恩渥厚，常属栋梁贤。生植虽依地，光华只信天。不才堪仄陋，徒望向荣先。
韩偓,病中初闻复官二首,抽毫连夜侍明光，执靮三年从省方。烧玉谩劳曾历试，铄金宁为欠周防。也知恩泽招谗口，还痛神祇误直肠。闻道复官翻涕泗，属车何在水茫茫。又挂朝衣一自惊，始知天意重推诚。青云有路通还去，白发无私健亦生。曾避暖池将浴凤，却同寒谷乍迁莺。宦途巇嶮终难测，稳泊渔舟隐姓名。
白居易,和裴相公傍水闲行绝句,行寻春水坐看山，早出中书晚未还。为报野僧岩客道，偷闲气味胜长闲。
李峤,梅,大庾敛寒光，南枝独早芳。雪含朝暝色，风引去来香。妆面回青镜，歌尘起画梁。若能遥止渴，何暇泛琼浆。
施肩吾,杂曲歌辞·杨柳枝,伤见路傍杨柳春，一枝折尽一重新。今年还折去年处，不送去年离别人。
刘禹锡,秋扇词,莫道恩情无重来，人间荣谢递相催。当时初入君怀袖，岂念寒炉有死灰。
李端,送元晟归江东旧居,泽国舟车接，关门雨雪乖。春天行故楚，夜月下清淮。讲易居山寺，论诗到郡斋。蒋家人暂别，三路草连阶。
郑畋,题缑山王子晋庙,有昔灵王子，吹笙溯泬。六宫攀不住，三岛去相招。亡国原陵古，宾天岁月遥。无蹊窥海曲，有庙访山椒。石帐龙蛇拱，云栊彩翠销。露坛装琬琰，真像写松乔。珠馆青童宴，琳宫阿母朝。气舆仙女侍，天马吏兵调。湘妓红丝瑟，秦郎白管箫。西城要绰约，南岳命娇娆。句曲觞金洞，天台啸石桥。晚花珠弄蕊，春茹玉生苗。二景神光秘，三元宝箓饶。雾垂鸦翅发，冰束虎章腰。鹤驭争衔箭，龙妃合献绡。衣从星渚浣，丹就日宫烧。物外花尝满，人间叶自凋。望台悲汉戾，阅水笑梁昭。古殿香残灺，荒阶柳长条。几曾期七日，无复降重霄。嵩岭连天汉，伊澜入海潮。何由得真诀，使我佩环飘。
熊皎,湘江晓望,笙歌欢罢散离筵，水色朦胧蘸宿烟。山响疏钟何处寺，火光收钓下滩船。微云过岛侵微月，古岸平江浸远天。归梦已阑风色动，孤帆仍要住无缘。
姚合,送王澹,常省为官处，门前数树松。寻山屐费齿，书石笔无锋。果熟猿偷乱，花繁鸟语重。今来为客去，惜取最高峰。
罗邺,春闺,愁坐兰闺日过迟，卷帘巢燕羡双飞。管弦楼上春应在，杨柳桥边人未归。玉笛岂能留舞态，金河犹自浣戎衣。梨花满院东风急，惆怅无言倚锦机。
秦系,答泉州薛播使君重阳日赠酒,欲强登高无力也，篱边黄菊为谁开。共知不是浔阳郡，那得王弘送酒来。
张蠙,郑毂补阙山松,心将积雪欺，根与白云离。远寄僧犹忆，高看鹤未知。影交新长叶，皴匝旧生枝。多少同时种，深山不得移。
皮日休,史处士,山期须早赴，世累莫迟留。忽遇狂风起，闲心不自由。
刘禹锡,酬湖州崔郎中见寄,风筝吟秋空，不肖指爪声。高人灵府间，律吕伴咸英。昔年与兄游，文似马长卿。今来寄新诗，乃类陶渊明。磨砻老益智，吟咏闲弥精。岂非山水乡，荡漾神机清。渚烟蕙兰动，溪雨虹蜺生。冯君虚上舍，待余乘兴行。
杨炯,奉和上元酺宴应诏,甲乙遇灾年，周隋送上弦。妖星六丈出，沴气七重悬。赤县空无主，苍生欲问天。龟龙开宝命，云火昭灵庆。万物睹真人，千秋逢圣政。祖宗玄泽远，文武休光盛。大号域中平，皇威天下惊。参辰昭文物，宇宙浃声名。汉后三章令，周王五伐兵。匈奴穷地角，本自远正朔。骄子起天街，由来亏礼乐。一衣扫风雨，再战夷屯剥。清明日月旦，萧索烟云涣。寒暑既平分，阴阳复贞观。惟神谐妙物，乃圣符幽赞。下武发祯祥，平阶属会昌。金泥封日观，璧水匝明堂。业盛勋华德，兴包天地皇。孝思义罔极，易礼光前式。天焕三辰辉，灵书五云色。敬时穷发敛，卜代盈千亿。五纬聚华轩，重光入望园。公卿论至道，天子拜昌言。雷解初开出，星空即便元。瑶台凉景荐，银阙秋阴遍。百戏骋鱼龙，千门壮宫殿。深仁洽蛮徼，恺乐周寰县。宣室召群臣，明庭礼百神。仰德还符日，沾恩更似春。襄城非牧竖，楚国有巴人。
周繇,送杨环校书归广南,天南行李半波涛，滩树枝枝拂戏猱。初著蓝衫从远峤，乍辞云署泊轻艘。山村象踏桄榔叶，海外人收翡翠毛。名宦两成归旧隐，遍寻亲友兴何饶。
韦应物,夜闻独鸟啼,失侣度山觅，投林舍北啼。今将独夜意，偏知对影栖。
李商隐,乐游原,春梦乱不记，春原登已重。青门弄烟柳，紫阁舞云松。拂砚轻冰散，开尊绿酎浓。无悰托诗遣，吟罢更无悰。
陆龟蒙,算山,水绕苍山固护来，当时盘踞实雄才。周郎计策清宵定，曹氏楼船白昼灰。五十八年争虎视，三千馀骑骋龙媒。何如今日家天下，阊阖门临万国开。
司空图,光启三年人日逢鹿,浮世仍逢乱，安排赖佛书。劳生中寿少，抱疾上升疏。日暖人逢鹿，园荒雪带锄。知非今又过，蘧瑗最怜渠。
权德舆,奉和张仆射朝天行,元侯重寄贞师律，三郡四封今静谧。丹毂常思阙下来，紫泥忽自天中出。军装喜气倍趋程，千骑鸣珂入凤城。周王致理称申甫，今日贤臣见明主。拜恩稽首纷无已，凝旒前席皇情喜。逢时自是山出云，献可还同石投水。昔岁褒衣梁甫吟，当时已有致君心。专城一鼓妖氛静，拥旆十年天泽深。日日披诚奉昌运，王人织路传清问。仙酝尝分玉斝浓，御闲更辍金羁骏。元正前殿朝君臣，一人负扆百福新。宫悬彩仗俨然合，瑞气炉烟相与春。万年枝上东风早，珮玉晨趋光景好。涂山已见首诸侯，麟阁终当画元老。温室沈沈漏刻移，退朝宾侣每相随。雄词乐职波涛阔，旷度交欢云雾披。自古全才贵文武，懦夫只解冠章甫。见公抽匣百炼光，试欲磨铅谅无助。
温庭筠,太子西池二首（一作齐梁体）,梨花雪压枝，莺啭柳如丝。懒逐妆成晓，春融梦觉迟。鬓轻全作影，嚬浅未成眉。莫信张公子，窗间断暗期。花红兰紫茎，愁草雨新晴。柳占三春色，莺偷百鸟声。日长嫌辇重，风暖觉衣轻。薄暮香尘起，长杨落照明。
张九龄,酬王六霁后书怀见示,云雨俱行罢，江天已洞开。炎氛霁后灭，边绪望中来。作骥君垂耳，为鱼我曝鳃。更怜湘水赋，还是洛阳才。
白居易,夏日作,葛衣疏且单，纱帽轻复宽。一衣与一帽，可以过炎天。止于便吾体，何必被罗纨。宿雨林笋嫩，晨露园葵鲜。烹葵炮嫩笋，可以备朝餐。止于适吾口，何必饫腥膻。饭讫盥漱已，扪腹方果然。婆娑庭前步，安稳窗下眠。外养物不费，内归心不烦。不费用难尽，不烦神易安。庶几无夭阏，得以终天年。
顾效古,句,孤舟发处沙鸥起，明月落时江水寒。
李商隐,送王十三校书分司,多少分曹掌秘文，洛阳花雪梦随君。定知何逊缘联句，每到城东忆范云。
高適,送兵到蓟北,积雪与天迥，屯军连塞愁。谁知此行迈，不为觅封侯。
陈陶,谪仙吟赠赵道士,汗漫东游黄鹤雏，缙云仙子住清都。三元麟凤推高座，六甲风雷閟小壶。日月暗资灵寿药，山河拟作化生符。若为失意居蓬岛，鳌足尘飞桑树枯。
白居易,闲居自题，戏招宿客,水畔竹林边，闲居二十年。健常携酒出，病即掩门眠。解绶收朝佩，褰裳出野船。屏除身外物，摆落世间缘。报曙窗何早，知秋簟最先。微风深树里，斜日小楼前。渠口添新石，篱根写乱泉。欲招同宿客，谁解爱潺湲。
刘兼,晨鸡,朱冠金距彩毛身，昧爽高声已报晨。作瑞莫惭先贡楚，擅场须信独推秦。淮南也伴升仙犬，函谷曾容借晓人。此日卑栖随饮啄，宰君驱我亦相驯。
张说,凤楼寻胜地,西掖持醇酒，东山就白云。开轩绿池映，命席紫兰芬。舞度花为伴，莺来管作群。太平多乐事，春物共氛氲。
卫叶,晚投南村,客行逢日暮，原野散秋晖。南陌人初断，西林鸟尽归。暗蓬沙上转，寒叶月中飞。村落无多在，声声近捣衣。
雍陶,月下喜吕郎中除兵部,北阙云间见碧天，南宫月似旧时圆。喜看列宿今朝正，休叹参差十四年。
李贺,铜驼悲,落魄三月罢，寻花去东家。谁作送春曲，洛岸悲铜驼。桥南多马客，北山饶古人。客饮杯中酒，驼悲千万春。生世莫徒劳，风吹盘上烛。厌见桃株笑，铜驼夜来哭。
朱放,游石涧寺,闻道幽深石涧寺，不逢流水亦难知。莫道山僧无伴侣，猕猴长在古松枝。
王建,寄同州田长史,除听好语耳常聋，不见诗人眼底空。莫怪出城为长史，总缘山在白云中。
韩偓,松髻,髻根松慢玉钗垂，指点花枝又过时。坐久暗生惆怅事，背人匀却泪胭脂。
元稹,黄草峡听柔之琴二首,胡笳夜奏塞声寒，是我乡音听渐难。料得小来辛苦学，又因知向峡中弹。别鹤凄清觉露寒，离声渐咽命雏难。怜君伴我涪州宿，犹有心情彻夜弹。
李商隐,赠刘司户（蕡）,江风吹浪动云根，重碇危樯白日昏。已断燕鸿初起势，更惊骚客后归魂。汉廷急诏谁先入，楚路高歌自欲翻。万里相逢欢复泣，凤巢西隔九重门。
韦应物,寻简寂观瀑布,蹑石欹危过急涧，攀崖迢递弄悬泉。犹将虎竹为身累，欲付归人绝世缘。
高適,宓公琴台诗三首,宓子昔为政，鸣琴登此台。琴和人亦闲，千载称其才。临眺忽凄怆，人琴安在哉。悠悠此天壤，唯有颂声来。邦伯感遗事，慨然建琴堂。乃知静者心，千载犹相望。入室想其人，出门何茫茫。唯见白云合，东临邹鲁乡。皤皤邑中老，自夸邑中理。何必升君堂，然后知君美。开门无犬吠，早卧常晏起。昔人不忍欺，今我还复尔。
张谔,还京（一作广陵送别宋员外佐越郑舍人还京一作韦述诗）,朱绂临秦望，皇华赴洛桥。文章南渡越，书奏北归朝。树入江云尽，城衔海月遥。秋风将客思，川上晚萧萧。
李频,八月上峡（一作八月峡口作）,万里巴江水，秋来满峡流。乱山无陆路，行客在孤舟。汹汹滩声急，冥冥树色愁。免为三不吊，已白一生头。
刘禹锡,和令狐相公以司空裴相见招南亭看雪四韵,重门不下关，枢务有馀闲。上客同看雪，高亭尽见山。瑞呈霄汉外，兴入笑言间。知是平阳会，人人带酒还。
刘商,相和歌辞·铜雀妓,魏主矜蛾眉，美人美于玉。高台无昼夜，歌舞竟未足。盛色如转圜，夕阳落深谷。仍令身殁后，尚足平生欲。红粉横泪痕，调弦空向屋。举头君不在，唯见西陵木。玉辇岂再来，娇鬟为谁绿。那堪秋风里，更舞阳春曲。曲终情不胜，阑干向西哭。台边生野草，来去罥罗縠。况复陵寝间，双双见麋鹿。
李郢,送刘谷,村桥西路雪初晴，云暖沙干马足轻。寒涧渡头芳草色，新梅岭外鹧鸪声。邮亭已送轻车发，山馆谁将候火迎。落日千峰转迢递，知君回首望高城。
韦应物,忆沣上幽居,一来当复去，犹此厌樊笼。况我林栖子，朝服坐南宫。唯独问啼鸟，还如沣水东。
李端,雪夜寻太白道士,雪路夜朦胧，寻师杏树东。石坛连竹静，醮火照山红。再拜开金箓，焚香使玉童。蓬瀛三岛至，天地一壶通。别客曾留药，逢舟或借风。出游居鹤上，避祸入羊中。过洞偏回首，登门未发蒙。桑田如可见，沧海几时空。
NA,封泰山乐章·雍和,俎豆有馥，粢盛洁丰。亦有和羹，既戒既平。钟鼓管磬，肃唱和鸣。皇皇后祖，来我思成。
储嗣宗,送道士,泠然御风客，与道自浮沉。黄鹤有归语，白云无忌心。药炉经月净，天路入壶深。从此分杯后，相思何处寻。
李峤,奉和春日游苑喜雨应制,仙跸九成台，香筵万寿杯。一旬初降雨，二月早闻雷。叶向朝隮密，花含宿润开。幸承天泽豫，无使日光催。
杜甫,八哀诗·赠秘书监江夏李公邕,长啸宇宙间，高才日陵替。古人不可见，前辈复谁继。忆昔李公存，词林有根柢。声华当健笔，洒落富清制。风流散金石，追琢山岳锐。情穷造化理，学贯天人际。干谒走其门，碑版照四裔。各满深望还，森然起凡例。萧萧白杨路，洞彻宝珠惠。龙宫塔庙涌，浩劫浮云卫。宗儒俎豆事，故吏去思计。眄睐已皆虚，跋涉曾不泥。向来映当时，岂独劝后世。丰屋珊瑚钩，骐驎织成罽。紫骝随剑几，义取无虚岁。分宅脱骖间，感激怀未济。众归赒给美，摆落多藏秽。独步四十年，风听九皋唳。呜呼江夏姿，竟掩宣尼袂。往者武后朝，引用多宠嬖。否臧太常议，面折二张势。衰俗凛生风，排荡秋旻霁。忠贞负冤恨，宫阙深旒缀。放逐早联翩，低垂困炎厉。日斜鵩鸟入，魂断苍梧帝。荣枯走不暇，星驾无安税。几分汉廷竹，夙拥文侯篲。终悲洛阳狱，事近小臣敝。祸阶初负谤，易力何深哜。伊昔临淄亭，酒酣托末契。重叙东都别，朝阴改轩砌。论文到崔苏，指尽流水逝。近伏盈川雄，未甘特进丽。是非张相国，相扼一危脆。争名古岂然，键捷欻不闭。例及吾家诗，旷怀扫氛翳。慷慨嗣真作，咨嗟玉山桂。钟律俨高悬，鲲鲸喷迢递。坡陀青州血，芜没汶阳瘗。哀赠竟萧条，恩波延揭厉。子孙存如线，旧客舟凝滞。君臣尚论兵，将帅接燕蓟。朗吟六公篇，忧来豁蒙蔽。
白居易,题龙门堰西涧,东岸菊丛西岸柳，柳阴烟合菊花开。一条秋水琉璃色，阔狭才容小舫回。除却悠悠白少傅，何人解入此中来。
杜甫,十二月一日三首,今朝腊月春意动，云安县前江可怜。一声何处送书雁，百丈谁家上水船。未将梅蕊惊愁眼，要取楸花媚远天。明光起草人所羡，肺病几时朝日边。寒轻市上山烟碧，日满楼前江雾黄。负盐出井此溪女，打鼓发船何郡郎。新亭举目风景切，茂陵著书消渴长。春花不愁不烂漫，楚客唯听棹相将。即看燕子入山扉，岂有黄鹂历翠微。短短桃花临水岸，轻轻柳絮点人衣。春来准拟开怀久，老去亲知见面稀。他日一杯难强进，重嗟筋力故山违。
孟郊,奉同朝贤送新罗使,淼淼望远国，一萍秋海中。恩传日月外，梦在波涛东。浪兴豁胸臆，泛程舟虚空。既兹吟仗信，亦以难私躬。实怪赏不足，异鲜悦多丛。安危所系重，征役谁能穷。彼俗媚文史，圣朝富才雄。送行数百首，各以铿奇工。冗隶窃抽韵，孤属思将同。
张垍,奉和岳州山城（一作张均诗）,郡馆临清赏，开扃坐白云。讼虚棠户曙，观静竹檐曛。悬榻迎宾下，趋庭学礼闻。风传琴上意，遥向日华纷。
刘禹锡,赴和州于武昌县再遇毛仙翁十八兄因成一绝,武昌山下蜀江东，重向仙舟见葛洪。又得案前亲礼拜，大罗天诀玉函封。
周昙,春秋战国门·隐公,今古难堤是小人，苟希荣宠任相亲。陈谋不信怀忧惧，反间须防却害身。
胡曾,咏史诗·成都,杜宇曾为蜀帝王，化禽飞去旧城荒。年年来叫桃花月，似向春风诉国亡。
司空曙,春送郭大之官,明府之官官舍春，春风辞我两三人。可怜江县闲无事，手板支颐独咏贫。
沈佺期,白莲花亭侍宴应制,九日陪天仗，三秋幸禁林。霜威变绿树，云气落青岑。水殿黄花合，山亭绛叶深。朱旗夹小径，宝马驻清浔。苑吏收寒果，饔人膳野禽。承欢不觉暝，遥响素秋砧。
刘长卿,归弋阳山居，留别卢、邵二侍御,渺渺归何处，沿流附客船。久依鄱水住，频税越人田。偶俗机偏少，安闲性所便。只应君少惯，又欲寄林泉。
王季友1,寄韦子春（一作山中赠十四秘书兄）,出山秋云曙，山木已再春。食我山中药，不忆山中人。山中谁余密，白发日相亲。雀鼠昼夜无，知我厨廪贫。依依北舍松，不厌吾南邻。有情尽弃捐，土石为同身。夫子质千寻，天泽枝叶新。余以不材寿，非智免斧斤。
李正封,咏露,霏霏灵液重，云表无声落。沾树急玄蝉，洒池栖皓鹤。流尘清远陌，飞月澄高阁。宵润玉堂帘，曙寒金井索。佳人比珠泪，坐感红绡薄。
白居易,同诸客携酒早看樱桃花,晓报樱桃发，春携酒客过。绿饧粘盏杓，红雪压枝柯。天色晴明少，人生事故多。停杯替花语，不醉拟如何。
杜甫,冬至,年年至日长为客，忽忽穷愁泥杀人。江上形容吾独老，天边风俗自相亲。杖藜雪后临丹壑，鸣玉朝来散紫宸。心折此时无一寸，路迷何处见三秦。
白居易,赠邻里往还,问予何故独安然，免被饥寒婚嫁牵。骨肉都卢无十口，粮储依约有三年。但能斗薮人间事，便是逍遥地上仙。唯恐往还相厌贱，南家饮酒北家眠。
李远,赠潼关不下山僧,与君同在苦空间，君得空门我爱闲。禁足已教修雁塔，终身不拟下鸡山。窗中遥指三千界，枕上斜看百二关。香茗一瓯从此别，转蓬流水几时还。
顾况,送大理张卿（一题作送张卫尉）,春色依依惜解携，月卿今夜泊隋堤。白沙洲上江蓠长，绿树村边谢豹啼。迁客比来无倚仗，故人相去隔云泥。越禽唯有南枝分，目送孤鸿飞向西。
朱庆馀,将之上京留别淮南书记李侍御,半似无名位，门当静处开。人心皆向德，物色不供才。酒兴春边过，军谋意外来。取名荣相府，却虑诏书催。
杜甫,送灵州李判官,犬戎腥四海，回首一茫茫。血战乾坤赤，氛迷日月黄。将军专策略，幕府盛材良。近贺中兴主，神兵动朔方。
NA,郊庙歌辞·五郊乐章·送神,文物流彩，声明动色。人竭其恭，灵昭其饬。歆荐不已，垂祯无极。送礼有章，惟神还轼。
聂夷中,客有追叹后时者作诗勉之,后达多晚荣，速得多疾倾。君看构大厦，何曾一日成。在暖须在桑，在饱须在耕。君子贵弘道，道弘无不亨。太阳垂好光，毛发悉见形。我亦二十年，直似戴盆行。荆山产美玉，石石皆坚贞。未必尽有玉，玉且间石生。精卫一微物，犹恐填海平。
杨巨源,送章孝标校书归杭州因寄白舍人,曾过灵隐江边寺，独宿东楼看海门。潮色银河铺碧落，日光金柱出红盆。不妨公事资高卧，无限诗情要细论。若访郡人徐孺子，应须骑马到沙村。
施肩吾,赠施仙姑,缥缈吾家一女仙，冰容虽小不知年。有时频夜看明月，心在嫦娥几案边。
刘长卿,龙门八咏·水西渡,伊水摇镜光，纤鳞如不隔。千龛道傍古，一鸟沙上白。何事还山云，能留向城客。
NA,中宗祀昊天乐章·亚献,三灵降飨，三后配神。虔敷藻奠，敬展郊禋。
张观,过衡山赠廖处士,未向漆园为傲吏，定应明代作征君。传家奕世无金玉，乐道经年有典坟。带雨小舟横别涧，隔花幽犬吠深云。到头终为苍生起，休恋耕烟楚水濆。
杜牧,出关,朝缨初解佐江濆，麋鹿心知自有群。汉囿猎稀慵献赋，楚山耕早任移文。卧归渔浦月连海，行望凤城花隔云。关吏不须迎马笑，去时无意学终军。
皇甫冉,少室山韦炼师升仙歌,红霞紫气昼氲氲，绛节青幢迎少君。忽从林下升天去，空使时人礼白云。
高適,宴韦司户山亭院,人幽想灵山，意惬怜远水。习静务为适，所居还复尔。汲流涨华池，开酌宴君子。苔径试窥践，石屏可攀倚。入门见中峰，携手如万里。横琴了无事，垂钓应有以。高馆何沉沉，飒然凉风起。
薛能,赠普恭禅师,一日迢迢每一餐，我心难伏我无难。南檐十月绳床暖，背卷真经向日看。
陆龟蒙,奉和袭美茶具十咏·茶瓯,昔人谢塸埞，徒为妍词饰。岂如珪璧姿，又有烟岚色。光参筠席上，韵雅金罍侧。直使于阗君，从来未尝识。
皮日休,新秋言怀寄鲁望三十韵,新秋入破宅，疏淡若平郊。户牖深如窟，诗书乱似巢。移床惊蟋蟀，拂匣动蟏蛸。静把泉华掬，闲拈乳管敲。桧身浑个矮，石面得能bn。小桂如拳叶，新松似手梢。鹤鸣转清角，鹘下扑金髇。合药还慵服，为文亦懒抄。烦心入夜醒，疾首带凉抓。杉叶尖如镞，藤丝韧似鞘。偾田含紫芋，低蔓隐青匏。老柏浑如疥，阴苔忽似胶。王馀落败堑，胡孟入空庖。度日忘冠带，经时忆酒肴。有心同木偶，无舌并金铙。兴欲添玄测，狂将换易爻。达人唯落落，俗士自譊譊。底力将排难，何颜用解嘲。欲销毁后骨，空转坐来胞。犹豫应难抱，狐疑不易包。等闲逢毒蠚，容易遇咆哮。时事方千蝎，公途正二崤。名微甘世弃，性拙任时抛。白日须投分，青云合定交。仕应同五柳，归莫舍三茅。涧鹿从来去，烟萝任溷殽。狙公闹后戏，云母病来摷。从此居方丈，终非竞斗筲。道穷应鬼遣，性拙必天教。无限疏慵事，凭君解一瓟。
许三畏,题菖蒲废观,本是安期烧药处，今来改作坐禅宫。数僧梵响满楼月，深谷猿声半夜风。金简事移松阁迥，彩云影散阆山空。我来不见修真客，却得真如问远公。
裴度,西池落泉联句,东阁听泉落，能令野兴多。散时犹带沫，淙处即跳波。偏洗磷磷石，还惊泛泛鹅。色清尘不染，光白月相和。喷雪萦松竹，攒珠溅芰荷。对吟时合响，触树更摇柯。照圃红分药，侵阶绿浸莎。日斜车马散，馀韵逐鸣珂。
吕温,合江亭槛前多高竹不见远岸花客命翦之感而成咏,吉凶岂前卜，人事何翻覆。缘看数日花，却翦凌霜竹。常言契君操，今乃妨众目。自古病当门，谁言出幽独。
皇甫冉,送谢十二判官,四牡驱驰千里馀，越山稠叠海林疏。不辞终日离家远，应为刘公一纸书。
苏味道,正月十五夜,火树银花合，星桥铁锁开。暗尘随马去，明月逐人来。游伎皆秾李，行歌尽落梅。金吾不禁夜，玉漏莫相催。
李商隐,行至金牛驿寄兴元渤海尚书,楼上春云水底天，五云章色破巴笺。诸生个个王恭柳，从事人人庾杲莲。六曲屏风江雨急，九枝灯檠夜珠圆。深惭走马金牛路，骤和陈王白玉篇。
薛能,和友人寄怀,从来行乐近来希，蘧瑗知言与我违。自是衰心不如旧，非关四十九年非。
郑谷,峡中尝茶,蔟蔟新英摘露光，小江园里火煎尝。吴僧漫说鸦山好，蜀叟休夸鸟觜香。合座半瓯轻泛绿，开缄数片浅含黄。鹿门病客不归去，酒渴更知春味长。
卢文纪,后唐宗庙乐舞辞,仁君御宇，寰海谧清。运符武德，道协文明。九成式叙，百度惟成。金门积庆，玉叶传荣。
白居易,祗役骆口，因与王质夫同游秋山，偶题三韵,石拥百泉合，云破千峰开。平生烟霞侣，此地重裴回。今日勤王意，一半为山来。
李商隐,闻著明凶问哭寄飞卿,昔叹谗销骨，今伤泪满膺。空馀双玉剑，无复一壶冰。江势翻银砾，天文露玉绳。何因携庾信，同去哭徐陵。
李益,回军行,关城榆叶早疏黄，日暮沙云古战场。表请回军掩尘骨，莫教士卒哭龙荒。
皎然,潘丞孩子,爱子性情奇，初生玉树枝。人曾天上见，名向月中知。我识婴儿意，何须待佩觿。
周朴,客州赁居寄萧郎中,松店茅轩向水开，东头舍赁一裴徊。窗吟苦为秋江静，枕梦惊因晓角催。邻舍见愁赊酒与，主人知去索钱来。眼看白笔为霖雨，肯使红鳞便曝腮。
章孝标,上太皇先生,颢气贯精神，苍崖老姓名。烟霞空送景，水木苦无情。劚药云根断，眠花石面平。折松开月色，决水放秋声。颜为忘忧嫩，身缘绝粒轻。围棋看局势，对镜戮妖精。过海量鲸力，归天算鹤程。露凝钟乳冷，风定玉箫清。坐觉衣裳古，行疑羽翼生。应怜市朝客，开眼锁浮荣。
李白,江上送女道士褚三清游南岳,吴江女道士，头戴莲花巾。霓衣不湿雨，特异阳台云。足下远游履，凌波生素尘。寻仙向南岳，应见魏夫人。
陆龟蒙,闲居杂题五首（以题十五字离合）·鸣蜩早,闲来倚杖柴门口，鸟下深枝啄晚虫。周步一池销半日，十年听此鬓如蓬。
鲍溶,冬夜答客,冬日诚可爱，不如夜漏多。幸君霜露里，车马犯寒过。学耕不逢年，稂莠败黍禾。岂唯亲宾散，鸟鼠移巢窠。独见青松心，凌霜庇柔萝。壮日贱若此，留恩意如何。因忆古丈夫，一言重山河。临风弹楚剑，为子奏燕歌。
孟郊,列仙文·安度明,丹霞焕上清，八风鼓太和。回我神霄辇，遂造岭玉阿。咄嗟天地外，九围皆我家。上采白日精，下饮黄月华。灵观空无中，鹏路无间邪。顾见魏贤安，浊气伤汝和。勤研玄中思，道成更相过。
赵嘏,淮信贺滕迈台州,凋瘵民思太古风，上贤绥辑副宸衷。舟移清镜禹祠北，路转翠屏天姥东。旌旆影前横竹马，咏歌声里乐樵童。遥知到郡沧波晏，三岛离离一望中。
秦系,闲居览史,长策胸中不复论，荷衣蓝缕闭柴门。当时汉祖无三杰，争得咸阳与子孙。
宋齐丘,陪游凤凰台献诗,嵯峨压洪泉，岝峉撑碧落。宜哉秦始皇，不驱亦不凿。上有布政台，八顾背城郭。山蹙龙虎健，水黑螭蜃作。白虹欲吞人，赤骥相煿zh。画栋泥金碧，石路盘墝埆。倒挂哭月猿，危立思天鹤。凿池养蛟龙，栽桐栖鸑鷟。梁间燕教雏，石罅蛇悬壳。养花如养贤，去草如去恶。日晚严城鼓，风来萧寺铎。扫地驱尘埃，剪蒿除鸟雀。金桃带叶摘，绿李和衣嚼。贞竹无盛衰，媚柳先摇落。尘飞景阳井，草合临春阁。芙蓉如佳人，回首似调谑。当轩有直道，无人肯驻脚。夜半鼠窸窣，天阴鬼敲啄。松孤不易立，石丑难安著。自怜啄木鸟，去蠹终不错。晚风吹梧桐，树头鸣嚗嚗。峨峨江令石，青苔何淡薄。不话兴亡事，举首思眇邈。吁哉未到此，褊劣同尺蠖。笼鹤羡凫毛，猛虎爱蜗角。一日贤太守，与我观橐籥。往往独自语，天帝相唯诺。风云偶不来，寰宇销一略。我欲烹长鲸，四海为鼎镬。我欲取大鹏，天地为矰缴。安得生羽翰，雄飞上寥廓。
白居易,母别子－刺新间旧也,母别子，子别母，白日无光哭声苦。关西骠骑大将军，去年破虏新策勋。敕赐金钱二百万，洛阳迎得如花人。新人迎来旧人弃，掌上莲花眼中刺。迎新弃旧未足悲，悲在君家留两儿。一始扶行一初坐，坐啼行哭牵人衣。以汝夫妇新燕婉，使我母子生别离。不如林中乌与鹊，母不失雏雄伴雌。应似园中桃李树，花落随风子在枝。新人新人听我语，洛阳无限红楼女。但愿将军重立功，更有新人胜于汝。
刘长卿,见故人李均所借古镜恨其未获归府斯人已亡怆然有作,故人留镜无归处，今日怀君试暂窥。岁久岂堪尘自入，夜长应待月相随。空怜琼树曾临匣，犹见菱花独映池。所恨平生还不早，如今始挂陇头枝。
卢殷,悲秋,秋空雁度青天远，疏树蝉嘶白露寒。阶下败兰犹有气，手中团扇渐无端。
韦应物,春宵燕万年吉少府中孚南馆,始见斗柄回，复兹霜月霁。河汉上纵横，春城夜迢递。宾筵接时彦，乐燕凌芳岁。稍爱清觞满，仰叹高文丽。欲去返郊扉，端为一欢滞。
皎然,兵马曹季良宅夜集,清景不可失，寻君趣有馀。身高避事后，道长问心初。出处名则异，游从迹何疏。吟看刻尽烛，笑卷读残书。露彩生笔砚，风音入庭除。平明仙侣散，觳觫动回车。
李群玉,临水蔷薇,堪爱复堪伤，无情不久长。浪摇千脸笑，风舞一丛芳。似濯文君锦，如窥汉女妆。所思云雨外，何处寄馨香。
李咸用,石版歌,云根劈裂雷斧痕，龙泉切璞青皮皴。直方挺质贞且真，当庭卓立凝顽神。春雨流膏成立文，主人性静看长新。明月夜来回短影，何如照冷太湖滨。
NA,杂曲歌辞·镇西,天边物色更无春，只有羊群与马群。谁家营里吹羌笛，哀怨教人不忍闻。岁去年来拜圣朝，更无山阙对溪桥。九门杨柳浑无半，犹自千条与万条。
NA,郊庙歌辞·武后享清庙乐章十首·第一,建清庙，赞玄功。择吉日，展禋宗。乐已变，礼方崇。望神驾，降仙宫。
步非烟,答赵象,相思只恨难相见，相见还愁却别君。愿得化为松上鹤，一双飞去入行云。
白居易,杂兴三首,楚王多内宠，倾国选嫔妃。又爱从禽乐，驰骋每相随。锦鞲臂花隼，罗袂控金羁。遂习宫中女，皆如马上儿。色禽合为荒，刑政两已衰。云梦春仍猎，章华夜不归。东风二月天，春雁正离离。美人挟银镝，一发叠双飞。飞鸿惊断行，敛翅避蛾眉。君王顾之笑，弓箭生光辉。回眸语君曰，昔闻庄王时。有一愚夫人，其名曰樊姬。不有此游乐，三载断鲜肥。越国政初荒，越天旱不已。风日燥水田，水涸尘飞起。国中新下令，官渠禁流水。流水不入田，壅入王宫里。馀波养鱼鸟，倒影浮楼雉。澹滟九折池，萦回十馀里。四月芰荷发，越王日游嬉。左右好风来，香动芙蓉蕊。但爱芙蓉香，又种芙蓉子。不念阊门外，千里稻苗死。吴王心日侈，服玩尽奇瑰。身卧翠羽帐，手持红玉杯。冠垂明月珠，带束通天犀。行动自矜顾，数步一裴回。小人知所好，怀宝四方来。奸邪得藉手，从此倖门开。古称国之宝，谷米与贤才。今看君王眼，视之如尘灰。伍员谏已死，浮尸去不回。姑苏台下草，麋鹿暗生麑。
陈嘉言,晦日重宴,高门引冠盖，下客抱支离。绮席珍羞满，文场翰藻摛。蓂华雕上月，柳色蔼春池。日斜归戚里，连骑勒金羁。
姚合,晦日宴刘值录事宅,花落莺飞深院静，满堂宾客尽诗人。城中杯酒家家有，唯是君家酒送春。
羊士谔,燕居,秋斋膏沐暇，旭日照轩墀。露重芭蕉叶，香凝橘柚枝。简书随吏散，宝骑与僧期。报国得何力，流年已觉衰。
杜甫,有客（一作宾至）,幽栖地僻经过少，老病人扶再拜难。岂有文章惊海内，漫劳车马驻江干。竟日淹留佳客坐，百年粗粝腐儒餐。不嫌野外无供给，乘兴还来看药栏。
吕温,镜中叹白发,年过潘岳才三岁，还见星星两鬓中。纵使他时能早达，定知不作黑头公。
施肩吾,山院观花,初来唯见空树枝，今朝满院花如雪。门前为报诸少年，明日来迟不堪折。
钱起,九日寄侄箊箕等,采菊偏相忆，传香寄便风。今朝竹林下，莫使桂尊空。
杜甫,促织,促织甚微细，哀音何动人。草根吟不稳，床下夜相亲。久客得无泪，放妻难及晨。悲丝与急管，感激异天真。
章孝标,题碧山寺塔,六时佛火明珠缀，午后茶烟出翠微。萦砌乳泉梳石发，滴松银露洗墙衣。
张祜,琴曲歌辞·雉朝飞操,朝阳陇东泛暖景，双啄双飞双顾影。朱冠锦襦聊日整，漠漠雾中如衣褧。伤心卢女弦，七十老翁长独眠。雄飞在草雌在田，衷肠结愤气呵天。圣人在上心不偏，翁得女妻甚可怜。
沈亚之,汴州船行赋岸傍所见,古木晓苍苍，秋林拂岸香。露珠虫网细，金缕兔丝长。秋浪时回沫，惊鳞乍触航。蓬烟拈绿线，棘实缀红囊。乱穗摇鼯尾，出根挂凤肠。聊持一濯足，谁道比沧浪。
李颀,夏宴张兵曹东堂,重林华屋堪避暑，况乃烹鲜会佳客。主人三十朝大夫，满座森然见矛戟。北窗卧簟连心花，竹里蝉鸣西日斜。羽扇摇风却珠汗，玉盆贮水割甘瓜。云峰峨峨自冰雪，坐对芳樽不知热。醉来但挂葛巾眠，莫道明朝有离别。
吕岩,绝句,息精息气养精神，精养丹田气养身。有人学得这般术，便是长生不死人。斗笠为帆扇作舟，五湖四海任遨游。大千沙界须臾至，石烂松枯经几秋。或为道士或为僧，混俗和光别有能。苦海翻成天上路，毗卢常照百千灯。
罗邺,柳絮,处处东风扑晚阳，轻轻醉粉落无香。就中堪恨隋堤上，曾惹龙舟舞凤凰。
耿湋,赠苗员外,为郎日赋诗，小谢少年时。业继儒门后，心多道者期。晚回长乐殿，新出夜明祠。行乐西园暮，春风动柳丝。
皎然,题报德寺清幽上人西峰（寺即陈文帝故乡）,陈世凋亡后，仁祠识旧山。帝乡乔木在，空见白云还。双塔寒林外，三陵暮雨间。此中难战胜，君独启禅关。
陆龟蒙,奉和袭美茶具十咏·茶鼎,新泉气味良，古铁形状丑。那堪风雪夜，更值烟霞友。曾过赪石下，又住清溪口。且共荐皋卢，何劳倾斗酒。
顾夐,诉衷情,香灭帘垂春漏永，整鸳衾。罗带重，双凤，缕黄金。窗外月光临，沉沉。断肠无处寻，负春心。永夜抛人何处去，绝来音。香阁掩，眉敛，月将沈。争忍不相寻，怨孤衾。换我心，为你心，始知相忆深。
元稹,冬夜怀李侍御、王太祝、段丞,浩露烟壒尽，月光闲有馀。松篁细阴影，重以帘牖疏。泛览星粲粲，轻河悠碧虚。纤云不成叶，脉脉风丝舒。丹灶炽东序，烧香罗玉书。飘飘魂神举，若骖鸾鹤舆。感念夙昔意，华尚簪与裾。簪裾讵几许，累创吞钩鱼。今闻馨香道，一以悟臭帑。悟觉誓不惑，永抱胎仙居。昼夜欣所适，安知岁云除。行行二三友，君怀复何如。
张乔,江上逢进士许棠,诗人推上第，新榜又无君。鹤发他乡老，渔歌故国闻。平江流晓月，独鸟伴馀云。且了髫年志，沙鸥未可群。
陆畅,题自然观,剑阁门西第一峰，道陵成道有高踪。行人若上升仙处，须拨白云三四重。
张祜,题赠仲仪上人院,星霜几朝寺，香火静居人。黄叶不经意，青山无事身。抛生台上日，结座履中尘。自说一时课，别来诗更新。
万齐融,三日绿潭篇,春潭滉漾接隋宫，宫阙连延潭水东。蘋苔嫩色涵波绿，桃李新花照底红。垂菱布藻如妆镜，丽日晴天相照映。素影沉沉对蝶飞，金沙砾砾窥鱼泳。佳人祓禊赏韶年，倾国倾城并可怜。拾翠总来芳树下，踏青争绕绿潭边。公子王孙恣游玩，沙阳水曲情无厌。禽浮似挹羽觞杯，鳞跃疑投水心剑。金鞍玉勒骋轻肥，落絮红尘拥路飞。绿水残霞催席散，画楼初月待人归。
白居易,九月八日酬皇甫十见赠,君方对酒缀诗章，我正持斋坐道场。处处追游虽不去，时时吟咏亦无妨。霜蓬旧鬓三分白，露菊新花一半黄。惆怅东篱不同醉，陶家明日是重阳。
刘祎之,九成宫秋初应诏,帝圃疏金阙，仙台驻玉銮。野分鸣鸑岫，路接宝鸡坛。林树千霜积，山宫四序寒。蝉急知秋早，莺疏觉夏阑。怡神紫气外，凝睇白云端。舜海词波发，空惊游圣难。
胡证,句,诗书入京国，旌旆过乡关。
张乔,浮汴东归,日暖泗滨西，无穷岸草齐。薄烟衰草树，微月迥城鸡。水近沧浪急，山随绿野低。羞将旧名姓，还向旧游题。
张文规,句,谁云隼旟吏，长对虎头岩。。
齐己,送朱秀才归闽,荆门来几日，欲往又囊空。远客归南越，单衣背北风。近乡微有雪，到海渐无鸿。努力成诗业，无谋谒至公。
方干,哭王大夫,俗人皆嫉谢临川，果中常情。为政旧规方利国，降生直性已归天。岘亭惋咽知无极，渭曲馨香莫计年。从此心丧应毕世，忍看坟草读残篇。
王氏,书石壁,何事潘郎恋别筵，欢情未断妾心悬。汰王滩下相思处，猿叫山山月满船。
卢照邻,宴梓州南亭得池字,二条开胜迹，大隐叶冲规。亭阁分危岫，楼台绕曲池。长薄秋烟起，飞梁古蔓垂。水鸟翻荷叶，山虫咬桂枝。游人惜将晚，公子爱忘疲。愿得回三舍，琴尊长若斯。
李郢,送僧之台州,独寻台岭闲游去，岂觉灵溪道里赊。三井应潮通海浪，五峰攒寺落天花。寒潭盥漱铜瓶洁，野店安禅锡杖斜。到日初寻石桥路，莫教云雨湿袈裟。
白居易,早秋登天宫寺阁赠诸客,天宫阁上醉萧辰，丝管闲听酒慢巡。为向凉风清景道，今朝属我两三人。
徐彦伯,比干墓,大位天下宝，维贤国之镇。殷道微而在，受辛纂颓胤。山鸣鬼又哭，地裂川亦震。媟黩皆佞谀，虔刘尽英隽。孤卿帝叔父，特进贞而顺。玉床逾皓洁，铜柱方歊焮。奉国历三朝，观窍明一瞬。季代猖狂主，蓄怒提白刃。之子弥忠谠，愤然更勇进。抚膺誓陨越，知死故不吝。已矣竟剖心，哲妇亦同殉。骊龙暴双骨，太岳摧孤仞。周发次商郊，冤骸悲莫殣。锋剑剿遗孽，报复一何迅。驻罕歌淑灵，命徒封旅榇。自尔衔幽酷，于嗟流景骏。丘坟被宿莽，坛戺缘飞磷。贞观戒北征，维皇念忠信。荒坟护草木，刻桷吹煨烬。代远恩更崇，身颓名益振。帝词书乐石，国馔罗芳衅。伟哉烈士图，奇英千古徇。
刘沧,句,海曙云浮日，江遥水合天。
许浑,送客南归（一作寓居崇圣寺送客南浦）,野寺薜萝晚，官渠杨柳春。归心已无限，更送洞庭人。
杨凭,晚泊江戍,旅棹依遥戍，清湘急晚流。若为南浦宿，逢此北风秋。云月孤鸿晚，关山几路愁。年年不得意，零落对沧洲。
李洞,段秀才溪居送从弟游泾陇,抱疾寒溪卧，因循草木青。相留开夏蜜，辞去见秋萤。朔雪痕侵雍，边烽焰照泾。烟沈陇山色，西望涕交零。
李咸用,铜雀台,但见西陵惨明月，女妓无因更相悦。有虞曾不有遗言，滴尽湘妃眼中血。
陆龟蒙,移石盆,移得龙泓潋滟寒，月轮初下白云端。无人尽日澄心坐，倒影新篁一两竿。
刘禹锡,荆门道怀古,南国山川旧帝畿，宋台梁馆尚依稀。马嘶古道行人歇，麦秀空城野雉飞。风吹落叶填宫井，火入荒陵化宝衣。徒使词臣庾开府，咸阳终日苦思归。
张籍,将军行,弹筝峡东有胡尘，天子择日拜将军。蓬莱殿前赐六纛，还领禁兵为部曲。当朝受诏不辞家，夜向咸阳原上宿。战车彭彭旌旗动，三十六军齐上陇。陇头战胜夜亦行，分兵处处收旧城。胡儿杀尽阴碛暮，扰扰唯有牛羊声。边人亲戚曾战没，今逐官军收旧骨。碛西行见万里空，幕府独奏将军功。
白居易,咏意,常闻南华经，巧劳智忧愁。不如无能者，饱食但遨游。平生爱慕道，今日近此流。自来浔阳郡，四序忽已周。不分物黑白，但与时沉浮。朝餐夕安寝，用是为身谋。此外即闲放，时寻山水幽。春游慧远寺，秋上庾公楼。或吟诗一章，或饮茶一瓯。身心一无系，浩浩如虚舟。富贵亦有苦，苦在心危忧。贫贱亦有乐，乐在身自由。
崔道融,访僧不遇,寻僧已寂寞，林下锁山房。松竹虽无语，牵衣借晚凉。
刘禹锡,酬令狐相公春日言怀见寄,前陪看花处，邻里近王昌。今想临戎地，旌旗出汶阳。营飞柳絮雪，门耀戟枝霜。东望清河水，心随艑上郎。
朱庆馀,送崔秀才游江陵,樽前荆楚客，云外思萦回。秦野春已尽，商山花正开。鸥惊帆乍起，虹见雨初来。自有归期在，蝉声处处催。
许浑,鸿沟,相持未定各为君，秦政山河此地分。力尽乌江千载后，古沟芳草起寒云。
李白,句,焰随红日去，烟逐暮云飞。绿鬓随波散，红颜逐浪无。因何逢伍相，应是想秋胡。举袖露条脱，招我饭胡麻。
周昙,秦门·赵高,赵高胡亥速天诛，率土兴兵怨毒痡。丰沛见机群小吏，功成儿戏亦何殊。
白居易,八月十五日夜闻崔大员外翰林独直对酒玩月…偶题是诗,秋月高悬空碧外，仙郎静玩禁闱间。岁中唯有今宵好，海内无如此地闲。皓色分明双阙榜，清光深到九门关。遥闻独醉还惆怅，不见金波照玉山。
杜荀鹤,送僧赴黄山沐汤泉兼参禅宗长老,闻有汤泉独去寻，一瓶一钵一无金。不愁乱世兵相害，却喜寒山路入深。野老祷神鸦噪庙，猎人冲雪鹿惊林。患身是幻逢禅主，水洗皮肤语洗心。
温庭筠,洛阳,巩树先春雪满枝，上阳宫柳啭黄鹂。桓谭未便忘西笑，岂为长安有凤池。
方干,岁晚苦寒,地气寒不畅，严风无定时。挑灯青烬少，呵笔尺书迟。白兔没已久，晨鸡僵未知。伫看开圣历，喧煦立为期。
李郢,秋晚寄题陆勋校书义兴禅居时淮南从事,禅居秋草晚，萧索异前时。莲幕青云贵，翱翔绝后期。藓房柽架掩，山砌石盆欹。剑戟晨趋静，笙歌夜散迟。谷寒霜狖静，林晚磬虫悲。惠远烟霞在，方平杖履随。骨清须贵达，神重有威仪。万卒千蹄马，横鞭从信骑。
杜荀鹤,送吴蜕下第入蜀,下第言之蜀，那愁举别杯。难兄方在幕，上相复怜才。鸟径盘春霭，龙湫发夜雷。临邛无久恋，高桂待君回。
崔成甫,赠李十二白,我是潇湘放逐臣，君辞明主汉江滨。天外常求太白老，金陵捉得酒仙人。
孟郊,伤春,两河春草海水清，十年征战城郭腥。乱兵杀儿将女去，二月三月花冥冥。千里无人旋风起，莺啼燕语荒城里。春色不拣墓傍株，红颜皓色逐春去。春去春来那得知，今人看花古人墓，令人惆怅山头路。
窦庠,酬韩愈侍郎登岳阳楼见赠（时予权知岳州事）,巨浸连空阔，危楼在杳冥。稍分巴子国，欲近老人星。昏旦呈新候，川原按旧经。地图封七泽，天限锁重扃。万象皆归掌，三光岂遁形。月车才碾浪，日御已翻溟。落照金成柱，馀霞翠拥屏。夜光疑汉曲，寒韵辨湘灵。山晚云常碧，湖春草遍青。轩黄曾举乐，范蠡几扬舲。有客初留鹢，贪程尚数蓂。自当徐孺榻，不是谢公亭。雅论冰生水，雄材刃发硎。座中琼玉润，名下茝兰馨。假手诚知拙，斋心匪暂宁。每惭公府粟，却忆故山苓。苦调当三叹，知音愿一听。自悲由也瑟，敢坠孔悝铭。野杏初成雪，松醪正满瓶。莫辞今日醉，长恨古人醒。
王维,赠刘蓝田（一作卢象诗）,篱间犬迎吠，出屋候荆扉。岁晏输井税，山村人夜归。晚田始家食，馀布成我衣。讵肯无公事，烦君问是非。
权德舆,渡江秋怨二首,秋江平，秋月明，孤舟独夜万里情。万里情，相思远，人不见兮泪满眼。渡秋江兮渺然，望秋月兮婵娟。色如练，万里遍，我有所思兮不得见。不得见兮露寒水深，耿遥夜兮伤心。
吕岩,卜算子,心空道亦空，风静林还静。卷尽浮云月自明，中有山河影。供养及修行，旧话成重省。豆爆生莲火里时，痛拨寒灰冷。
朱庆馀,送石协律归吴兴别业,识来无定居，此去复何如。一与耕者遇，转将朝客疏。资身唯药草，教子但诗书。曾许黄庭本，斯言岂合虚。
刘长卿,雨中过员稷巴陵山居赠别,怜君洞庭上，白发向人垂。积雨悲幽独，长江对别离。牛羊归故道，猿鸟聚寒枝。明发遥相望，云山不可知。
郎士元,送长沙韦明府,秋入长沙县，萧条旅宦心。烟波连桂水，官舍映枫林。云日楚天暮，沙汀白露深。遥知讼堂里，佳政在鸣琴。
贯休,闻叶蒙及第,忆昨送君诗，平人不用疑。吾徒若不得，天道即应私。尘土茫茫晓，麟龙草草骑。相思不可见，又是落花时。
杜荀鹤,哭方干,何言寸禄不沾身，身没诗名万古存。况有数篇关教化，得无馀庆及儿孙。渔樵共垒坟三尺，猿鹤同栖月一村。天下未宁吾道丧，更谁将酒酹吟魂。
白居易,与梦得沽酒闲饮，且约后期,少时犹不忧生计，老后谁能惜酒钱。共把十千沽一斗，相看七十欠三年。闲征雅令穷经史，醉听清吟胜管弦。更待菊黄家酝熟，共君一醉一陶然。
李远,翦彩,翦彩赠相亲，银钗缀凤真。双双衔绶鸟，两两度桥人。叶逐金刀出，花随玉指新。愿君千万岁，无岁不逢春。
长孙无忌,与欧阳询互嘲（无忌嘲询）,耸膊成山字，埋肩不出头。谁家麟角上，画此一猕猴。
虞世南,赋得吴都,画野通淮泗，星躔应斗牛。玉牒宏图表，黄旗美气浮。三分开霸业，万里宅神州。高台临茂苑，飞阁跨澄流。江涛如素盖，海气似朱楼。吴趋自有乐，还似镜中游。
戴衢,句,坐落千门日，吟残午夜灯。
陆龟蒙,添酒中六咏·酒船,昔人性何诞，欲载无穷酒。波上任浮身，风来即开口。荒唐意难遂，沉湎名不朽。千古如比肩，问君能继不。
裴迪,辋川集二十首·临湖亭,当轩弥滉漾，孤月正裴回。谷口猿声发，风传入户来。
陆龟蒙,袭美以巨鱼之半见分因以酬谢,谁与春江上信鱼，可怜霜刃截来初。鳞隳似撤骚人屋，腹断疑伤远客书。避网几跳山影破，逆风曾蹙浪花虚。今朝最是家童喜，免泥荒畦掇野蔬。
张祜,相和歌辞·雁门太守行,城头月没霜如水，趚趚蹋沙人似鬼。灯前拭泪试香裘，长引一声残漏子。驼囊泻酒酒一杯，前头啑血心不回。寄语年少妻莫哀，鱼金虎竹天上来，雁门山边骨成灰。
司空曙,送夔州班使君,鱼国巴庸路，麾幢汉守过。晓樯争市隘，夜鼓祭神多。云白当山雨，风清满峡波。夷陵旧人吏，犹诵两岐歌。
高適,塞上,东出卢龙塞，浩然客思孤。亭堠列万里，汉兵犹备胡。边尘涨北溟，虏骑正南驱。转斗岂长策，和亲非远图。惟昔李将军，按节出皇都。总戎扫大漠，一战擒单于。常怀感激心，愿效纵横谟。倚剑欲谁语，关河空郁纡。
贾岛,洛阳道中寄弟,趋走迫流年，惭经此路偏。密云埋二室，积雪度三川。生类梗萍泛，悲无金石坚。翻鸿有归翼，极目仰联翩。
郑巢,秋思,寒蛩鸣不定，郭外水云幽。南浦雁来日，北窗人卧秋。病身多在远，生计少于愁。薄暮西风急，清砧响未休。
徐晶,送友人尉蜀中,故友汉中尉，请为西蜀吟。人家多种橘，风土爱弹琴。水向昆明阔，山连大夏深。理闲无别事，时寄一登临。
徐凝,白铜鞮,騕褭锦障泥，楼头日又西。留欢住不住，素齿白铜鞮。
曹松,贻世,富者非义取，朴风争肯还。红尘不待晓，白首有谁闲。浅度四溟水，平看诸国山。只消年作劫，俱到总无间。
杜甫,日暮,日落风亦起，城头鸟尾讹。黄云高未动，白水已扬波。羌妇语还哭，胡儿行且歌。将军别换马，夜出拥雕戈。
曹生,献卢常侍,拜玉亭前闲送客，此时孤恨感离乡。寻思往岁绝缨事，肯向朱门泣夜长。
牟融,送范启东还京,萧萧行李上征鞍，满目离情欲去难。客里故人尊酒别，天涯游子弊裘寒。官桥杨柳和愁折，驿路梅花带雪看。重到京华旧游处，春风佳丽好盘桓。
陈羽,吴城览古,吴王旧国水烟空，香径无人兰叶红。春色似怜歌舞地，年年先发馆娃宫。
韩翃,送王府张参军附学及第东归,邻家不识斗鸡翁，闭户能齐隐者风。顾步曾为小山客，成名因事大江公。一身千里寒芜上，单马重裘腊月中。寂寂故园行见在，暮天残雪洛城东。
温庭筠,南湖,湖上微风入槛凉，翻翻菱荇满回塘。野船著岸偎春草，水鸟带波飞夕阳。芦叶有声疑雾雨，浪花无际似潇湘。飘然篷艇东归客，尽日相看忆楚乡。
薛涛,斛石山书事,王家山水画图中，意思都卢粉墨容。今日忽登虚境望，步摇冠翠一千峰。
杜牧,游池州林泉寺金碧洞,袖拂霜林下石棱，潺湲声断满溪冰。携茶腊月游金碧，合有文章病茂陵。
杜甫,惜别行送刘仆射判官（仆射乃其主将刘乃仆射之判官也）,闻道南行市骏马，不限匹数军中须。襄阳幕府天下异，主将俭省忧艰虞。只收壮健胜铁甲，岂因格斗求龙驹。而今西北自反胡，骐驎荡尽一匹无。龙媒真种在帝都，子孙永落西南隅。向非戎事备征伐，君肯辛苦越江湖。江湖凡马多憔悴，衣冠往往乘蹇驴。梁公富贵于身疏，号令明白人安居。俸钱时散士子尽，府库不为骄豪虚。以兹报主寸心赤，气却西戎回北狄。罗网群马籍马多，气在驱驰出金帛。刘侯奉使光推择，滔滔才略沧溟窄。杜陵老翁秋系船，扶病相识长沙驿。强梳白发提胡卢，手把菊花路旁摘。九州兵革浩茫茫，三叹聚散临重阳。当杯对客忍流涕，君不觉老夫神内伤。
白居易,对酒,未济卦中休卜命，参同契里莫劳心。无如饮此销愁物，一饷愁消直万金。
李商隐,和郑愚赠汝阳王孙家筝妓二十韵,冰雾怨何穷，秦丝娇未已。寒空烟霞高，白日一万里。碧嶂愁不行，浓翠遥相倚。茜袖捧琼姿，皎日丹霞起。孤猿耿幽寂，西风吹白芷。回首苍梧深，女萝闭山鬼。荒郊白鳞断，别浦晴霞委。长彴压河心，白道连地尾。秦人昔富家，绿窗闻妙旨。鸿惊雁背飞，象床殊故里。因令五十丝，中道分宫徵。斗粟配新声，娣侄徒纤指。风流大堤上，怅望白门里。蠹粉实雌弦，灯光冷如水。羌管促蛮柱，从醉吴宫耳。满内不扫眉，君王对西子。初花惨朝露，冷臂凄愁髓。一曲送连钱，远别长于死。玉砌衔红兰，妆窗结碧绮。九门十二关，清晨禁桃李。
许学士,东洛货丹,三千功满去升天，一住人间数百年。华表他时却归日，沧溟应恐变桑田。
韦应物,同德精舍旧居伤怀,洛京十载别，东林访旧扉。山河不可望，存没意多违。时迁迹尚在，同去独来归。还见窗中鸽，日暮绕庭飞。
姚鹄,送黄颇归袁,莫倦连期在醉乡，孔门多恋惜分行。文章声价从来重，霄汉途程此去长。何处听猿临万壑，几宿因月滞三湘。炉峰若上应相忆，不得同过惠远房。
李郢,郢自街西醉归马鞭坠失崔员外、起秘书…抒短章仰酬珍锡,蜀岩阴面冷冥冥，偃雪欺霜半露青。铦刃剪裁多鹊媚，细鞘挥拂带龙腥。崖垂万仞知无影，藓渍千年合有灵。兰省贵寮蓬阁吏，一时缄赠到云亭。
祖咏,陆浑水亭,昼眺伊川曲，岩间霁色明。浅沙平有路，流水漫无声。浴鸟沿波聚，潜鱼触钓惊。更怜春岸绿，幽意满前楹。
贯休,秋望寄王使君,静蹑红兰径，凭高旷望时。无端求句苦，永日壑风吹。大月生峰角，残霞在树枝。只应刘越石，清啸正相宜。
徐铉,赋得霍将军辞第,汉将承恩久，图勋肯顾私。匈奴犹未灭，安用以家为。郢匠虽闻诏，衡门竟不移。宁烦张老颂，无待晏婴辞。甲乙人徒费，亲邻我自持。悠悠千载下，长作帅臣师。
周贺,相次寻举客寄住人（一作再经三叟居）,停桡因旧识，白发向波涛。以我往来倦，知君耕稼劳。渚田临舍尽，坂路出檐高。游者还南去，终期伴尔曹。
裴士淹,白牡丹,长安年少惜春残，争认慈恩紫牡丹。别有玉盘乘露冷，无人起就月中看。
薛能,过昌利观有怀,万仞云峰八石泉，李君仙后更谁仙。我来驻马人何问，老柏无多不种田。
白居易,东墙夜合树去秋为风雨所摧，今年花时，怅然有感,碧荑红缕今何在，风雨飘将去不回。惆怅去年墙下地，今春唯有荠花开。
岑参,过缑山王处士黑石谷隐居,旧居缑山下，偏识缑山云。处士久不还，见云如见君。别来逾十秋，兵马日纷纷。青谿开战场，黑谷屯行军。遂令巢由辈，远逐麋鹿群。独有南涧水，潺湲如昔闻。
独孤及,送义乌韦明府,妙年能致身，陈力复安亲。不惮关山远，宁辞簿领勤。过江云满路，到县海为邻。每叹违心赏，吴门正早春。
李洞,赠庞炼师（女人）,家住涪江汉语娇，一声歌戛玉楼箫。睡融春日柔金缕，妆发秋霞战翠翘。两脸酒醺红杏妒，半胸酥嫩白云饶。若能携手随仙令，皎皎银河渡鹊桥。
杜荀鹤,春日访独孤处士,地僻春来静，深宜长者居。好花都待晚，修竹不妨疏。雁入湘江食，人侵晓色锄。似君无学处，头白道如初。
李隆基,幸凤泉汤,西狩观周俗，南山历汉宫。荐鲜知路近，省敛觉年丰。阴谷含神爨，汤泉养圣功。益龄仙井合，愈疾醴源通。不重鸣岐凤，谁矜陈宝雄。愿将无限泽，沾沐众心同。
白居易,和武相公感韦令公旧池孔雀（同用深字）,索莫少颜色，池边无主禽。难收带泥翅，易结著人心。顶毳落残碧，尾花销暗金。放归飞不得，云海故巢深。
刘长卿,送李判官之润州行营,万里辞家事鼓鼙，金陵驿路楚云西。江春不肯留归客，草色青青送马蹄。
韦应物,行路难（一作连环歌）,荆山之白玉兮，良工雕琢双环连，月蚀中央镜心穿。故人赠妾初相结，恩在环中寻不绝。人情厚薄苦须臾，昔似连环今似玦。连环可碎不可离，如何物在人自移。上客勿遽欢，听妾歌路难。旁人见环环可怜。不知中有长恨端。
韦庄,木兰花,独上小楼春欲暮，愁望玉关芳草路。消息断，不逢人，却敛细眉归绣户。坐看落花空叹息，罗袂湿班红泪滴。千山万水不曾行，魂梦欲教何处觅。
贾岛,寄华山僧,遥知白石室，松柏隐朦胧。月落看心次，云生闭目中。五更钟隔岳，万尺水悬空。苔藓嵌岩所，依稀有径通。
李白,东山吟,携妓东土山，怅然悲谢安。我妓今朝如花月，他妓古坟荒草寒。白鸡梦后三百岁，洒酒浇君同所欢。酣来自作青海舞，秋风吹落紫绮冠。彼亦一时，此亦一时，浩浩洪流之咏何必奇。
储光羲,野田黄雀行,啧啧野田雀，不知躯体微。闲穿深蒿里，争食复争飞。穷老一颓舍，枣多桑树稀。无枣犹可食，无桑何以衣。萧条空仓暮，相引时来归。斜路岂不捷，渚田岂不肥。水长路且坏，恻恻与心违。
李端,宿兴善寺后堂池,草堂高树下，月向后池生。野客如僧静，新荷共水平。锦鳞沉不食，绣羽乱相鸣。即事思江海，谁能万里行。
武元衡,夏夜作,夜久喧暂息，池台惟月明。无因驻清景，日出事还生。
陆龟蒙,和袭美题支山南峰僧次韵,眉毫霜细欲垂肩，自说初栖海岳年。万壑烟霞秋后到，一林风雨夜深禅。时翻贝叶添新藏，闲插松枝护小泉。好是清冬无外事，匡林斋罢向阳眠。
耿湋,渭上送李藏器移家东都,求名虽有据，学稼又无田。故国三千里，新春五十年。移家还作客，避地莫知贤。洛浦今何处，风帆去渺然。
姚合,送独孤焕评事赴丰州,东门携酒送廷评，结束从军塞上行。深碛路移唯马觉，断蓬风起与雕平。烟生远戍侵云色，冰叠黄河长雪声。须凿燕然山上石，登科记里是闲名。
卢仝,送好约法师归江南,杯度度一身，法度度万民。为报江南三二日，这回应见雪中人。
薛逢,题剑门先寄上西蜀杜司徒,峭壁横空限一隅，划开元气建洪枢。梯航百货通邦计，键闭诸蛮屏帝都。西蹙犬戎威北狄，南吞荆郢制东吴。千年管钥谁熔范，只自先天造化炉。
杜牧,初上船留寄,烟水本好尚，亲交何惨凄。况为珠履客，即泊锦帆堤。沙雁同船去，田鸦绕岸啼。此时还有味，必卧日从西。
郑鏦,玉阶怨,昔日同飞燕，今朝似伯劳。情深争掷果，宠罢怨残桃。别殿春心断，长门夜树高。虽能不自悔，谁见旧衣褒。
郑愚,拟权龙褒体赠鄠县李令及寄朝右（李令因之休官）,鄠县李长官，横琴膝上弄。不闻有政声，但见手子动。
李商隐,圣女祠,杳蔼逢仙迹，苍茫滞客途。何年归碧落，此路向皇都。消息期青雀，逢迎异紫姑。肠回楚国梦，心断汉宫巫。从骑裁寒竹，行车荫白榆。星娥一去后，月姊更来无。寡鹄迷苍壑，羁凰怨翠梧。惟应碧桃下，方朔是狂夫。
李白,高句骊,金花折风帽，白马小迟回。翩翩舞广袖，似鸟海东来。
杜甫,送裴二虬作尉永嘉,孤屿亭何处，天涯水气中。故人官就此，绝境兴谁同。隐吏逢梅福，游山忆谢公。扁舟吾已就，把钓待秋风。
杜甫,晚秋陪严郑公摩诃池泛舟（得溪字。池在张仪子城内）,湍驶风醒酒，船回雾起堤。高城秋自落，杂树晚相迷。坐触鸳鸯起，巢倾翡翠低。莫须惊白鹭，为伴宿清溪。
于鹄,送韦判官归蓟门,桑干归路远，闻说亦愁人。有雪常经夏，无花空到春。下营云外火，收马月中尘。白首从戎客，青衫未离身。
NA,郊庙歌辞·享太庙乐章·寿和,八音斯奏，三献毕陈。宝祚惟永，晖光日新。
戴叔伦,江上别张欢（一作劝）,年年五湖上，厌见五湖春。长醉非关酒，多愁不为贫。山川迷道路，伊洛困风尘。今日扁舟别，俱为沧海人。
汪遵,三闾庙,为嫌朝野尽陶陶，不觉官高怨亦高。憔悴莫酬渔父笑，浪交千载咏离骚。
李世民,赋得残菊,阶兰凝曙霜，岸菊照晨光。露浓晞晚笑，风劲浅残香。细叶凋轻翠，圆花飞碎黄。还持今岁色，复结后年芳。
皇甫冉,婕妤怨,由来咏团扇，今已值秋风。事逐时皆往，恩无日再中。早鸿闻上苑，寒露下深宫。颜色年年谢，相如赋岂工。
张仲素,杂曲歌辞·宫中乐,网户交如绮，纱窗薄似烟。乐吹天上曲，人是月中仙。翠匣开寒镜，珠钗挂步摇。妆成只畏晓，更漏促春宵。江果瑶池实，金盘露井冰。甘泉将避暑，台殿晓光凝。月彩浮鸾殿，砧声隔凤楼。笙歌临水槛，红烛乍迎秋。奇树留寒翠，神池结夕波。黄山一夜雪，渭水雁声多。
李白,赠崔秋浦三首,吾爱崔秋浦，宛然陶令风。门前五杨柳，井上二梧桐。山鸟下厅事，檐花落酒中。怀君未忍去，惆怅意无穷。崔令学陶令，北窗常昼眠。抱琴时弄月，取意任无弦。见客但倾酒，为官不爱钱。东皋春事起，种黍早归田。河阳花作县，秋浦玉为人。地逐名贤好，风随惠化春。水从天汉落，山逼画屏新。应念金门客，投沙吊楚臣。
任翻,再游巾子山寺,灵江江上帻峰寺，三十年来两度登。野鹤尚巢松树遍，竹房不见旧时僧。
韦庄,送日本国僧敬龙归,扶桑已在渺茫中，家在扶桑东更东。此去与师谁共到，一船明月一帆风。
韩偓,天鉴,何劳谄笑学趋时，务实清修胜用机。猛虎十年摇尾立，苍鹰一旦醒心飞。神依正道终潜卫，天鉴衷肠竞不违。事历艰难人始重，九层成后喜从微。
雍陶,离京城宿商山作,山月吟声苦，春风引思长。无由及尘土，犹带杏花香。
骆宾王,咏怀,少年识事浅，不知交道难。一言芬若桂，四海臭如兰。宝剑思存楚，金锤许报韩。虚心徒有托，循迹谅无端。太息关山险，吁嗟岁月阑。忘机殊会俗，守拙异怀安。阮籍空长啸，刘琨独未欢。十步庭芳敛，三秋陇月团。槐疏非尽意，松晚夜凌寒。悲调弦中急，穷愁醉里宽。莫将流水引，空向俗人弹。
储光羲,太学贻张筠,璧池忝门子，俄顷变炎凉。绿竹深虚馆，清流响洞房。园林在建业，新友去咸阳。中夜鼓钟静，初秋漏刻长。浮云开太室，华盖上明堂。空此远相望，劳歌还自伤。
胡曾,咏史诗·陇西,乘春来到陇山西，隗氏城荒碧草齐。好笑王元不量力，函关那受一丸泥。
赵氏1,古兴,郁蒸夏将半，暑气扇飞阁。骤雨满空来，当轩卷罗幕。度云开夕霁，宇宙何清廓。明月流素光，轻风换炎铄。孤鸾伤对影，宝瑟悲别鹤。君子去不还，遥心欲何托。金菊延清霜，玉壶多美酒。良人犹不归，芳菲岂常有。不惜芳菲歇，但伤别离久。含情罢斟酌，凝怨对窗牖。霁雪舒长野，寒云半幽谷。严风振枯条，猿啼抱冰木。所嗟游宦子，少小荷天禄。前程未云至，凄怆对车仆。岁寒成咏歌，日暮栖林朴。不惮行险道，空悲年运促。
周繇,送人尉黔中,盘山行几驿，水路复通巴。峡涨三川雪，园开四季花。公庭飞白鸟，官俸请丹砂。知尉黔中后，高吟采物华。
柳中庸,丁评事宅秋夜宴集,翠幕卷回廊，银灯开后堂。风惊拥砌叶，月冷满庭霜。绮席人将醉，繁弦夜未央。共怜今促席，谁道客愁长。
吕温,宗礼欲往桂州，苦雨因以戏赠,农人辛苦绿苗齐，正爱梅天水满堤。知汝使车行意速，但令骢马著鄣泥。
孟郊,出门行,长河悠悠去无极，百龄同此可叹息。秋风白露沾人衣，壮心凋落夺颜色。少年出门将诉谁，川无梁兮路无岐。一闻陌上苦寒奏，使我伫立惊且悲。君今得意厌粱肉，岂复念我贫贱时。海风萧萧天雨霜，穷愁独坐夜何长。驱车旧忆太行险，始知游子悲故乡。美人相思隔天阙，长望云端不可越。手持琅玕欲有赠，爱而不见心断绝。南山峨峨白石烂，碧海之波浩漫漫。参辰出没不相待，我欲横天无羽翰。
孙逖,和常州崔使君寒食夜,闻道清明近，春庭向夕阑。行游昼不厌，风物夜宜看。斗柄更初转，梅香暗里残。无劳秉华烛，清月在南端。
李洞,感恩书事寄上集义司徒相公,积雪峰西遇奖称，半家寒骨起沟塍。镇时贤相回人镜，报德慈亲点佛灯。授钺已闻诸国静，坐筹重见大河澄。功居第一图烟阁，依旧终南满杜陵。
鲍溶,相和歌辞·怨诗,女萝寄松柏，绿蔓花绵绵。三五定君婚，结发早移天。肃肃羊雁礼，泠泠琴瑟篇。恭承采蘩祀，敢效同居贤。皎日不留景，良时如逝川。秋心还遗爱，春貌无归妍。翠袖洗朱粉，碧阶对绮钱。新人易如玉，废瑟难为弦。寄羡蕣华木，荣名香阁前。岂无摇落苦，贵与根蒂连。希君旧光景，照妾薄暮年。
雍裕之,折柳赠行人,那言柳乱垂，尽日任风吹。欲识千条恨，和烟折一枝。
曹唐,题子侄书院双松,自种双松费几钱，顿令院落似秋天。能藏此地新晴雨，却惹空山旧烧烟。枝压细风过枕上，影笼残月到窗前。莫教取次成闲梦，使汝悠悠十八年。
NA,郊庙歌辞·祀圜丘乐章·凯安,昔在炎运终，中华乱无象。酆郊赤乌见，邙山黑云上。大赉下周车，禁暴开殷网。幽明同叶赞，鼎祚齐天壤。
李建勋,闲出书怀,闲游何用问东西，寓兴皆非有所期。断酒只携僧共去，看山从听马行迟。溪田雨涨禾生耳，原野莺啼黍熟时。应有交亲长笑我，独轻人事鬓将衰。
岑参,送薛播擢第归河东,归去新战胜，盛名人共闻。乡连渭川树，家近条山云。夫子能好学，圣朝全用文。弟兄负世誉，词赋超人群。雨气醒别酒，城阴低暮曛。遥知出关后，更有一终军。
周昙,晋门·贾后,贾后甘为废戮人，齐王还杀赵王伦。一从天下无真主，瓜割中原四百春。
韩偓,草书屏风,何处一屏风，分明怀素踪。虽多尘色染，犹见墨痕浓。怪石奔秋涧，寒藤挂古松。若教临水畔，字字恐成龙。
崔橹,春晚泊船江村,芳草青青古渡头，渔家住处暂维舟。残花半树悄无语，细雨满天风似愁。家信不来春又晚，客程难尽水空流。自怜爱失心期约，看取花时更远游。
NA,武后明堂乐章·宫音,履艮包群望，居中冠百灵。万方资广运，庶品荷财成。神功谅匪测，盛德实难名。藻奠申诚敬，恭祀表惟馨。
许浑,题岫上人院,病客与僧闲，频来不掩关。高窗云外树，疏磬雨中山。离索秋虫响，登临夕鸟还。心知落帆处，明月浙河湾。
张籍,弟萧远雪夜同宿,数卷新游蜀客诗，长安僻巷得相随。草堂雪夜携琴宿，说是青城馆里时。
李商隐,春深脱衣,睥睨江鸦集，堂皇海燕过。减衣怜蕙若，展帐动烟波。日烈忧花甚，风长奈柳何。陈遵容易学，身世醉时多。
白居易,和裴侍中南园静兴见示,池馆清且幽，高怀亦如此。有时帘动风，尽日桥照水。静将鹤为伴，闲与云相似。何必学留侯，崎岖觅松子。
杜牧,偶题,道在人间或可传，小还轻变已多年。今来海上升高望，不到蓬莱不是仙。
朱庆馀,登玄都阁,野色晴宜上阁看，树阴遥映御沟寒。豪家旧宅无人住，空见朱门锁牡丹。
刘商,题水洞二首,桃花流出武陵洞，梦想仙家云树春。今看水入洞中去，却是桃花源里人。长看岩穴泉流出，忽听悬泉入洞声。莫摘山花抛水上，花浮出洞世人惊。
刘长卿,戏题赠二小男,异乡流落频生子，几许悲欢并在身。欲并老容羞白发，每看儿戏忆青春。未知门户谁堪主，且免琴书别与人。何幸暮年方有后，举家相对却沾巾。
李珣,浣溪沙,入夏偏宜澹薄妆，越罗衣褪郁金黄，翠钿檀注助容光。相见无言还有恨，几回判却又思量，月窗香径梦悠飏。晚出闲庭看海棠，风流学得内家妆，小钗横戴一枝芳。镂玉梳斜云鬓腻，缕金衣透雪肌香，暗思何事立残阳。访旧伤离欲断魂，无因重见玉楼人，六街微雨镂香尘。早为不逢巫峡梦，那堪虚度锦江春，遇花倾酒莫辞频。红藕花香到槛频，可堪闲忆似花人，旧欢如梦绝音尘。翠叠画屏山隐隐，冷铺文簟水潾潾，断魂何处一蝉新。
罗隐,七夕,月帐星房次第开，两情惟恐曙光催。时人不用穿针待，没得心情送巧来。
李贺,夜饮朝眠曲,觞酣出座东方高，腰横半解星劳劳。柳苑鸦啼公主醉，薄露压花蕙园气。玉转湿丝牵晓水，熟粉生香琅玕紫。夜饮朝眠断无事，楚罗之帏卧皇子。
王昌龄,送朱越,远别舟中蒋山暮，君行举首燕城路。蓟门秋月隐黄云，期向金陵醉江树。
刘沧,边思,汉将边方背辘轳，受降城北是单于。黄河晚冻雪风急，野火远烧山木枯。偷号甲兵冲塞色，衔枚战马踏寒芜。蛾眉一没空留怨，青冢月明啼夜乌。
刘长卿,送李二十四移家之江州,烟尘犹满目，歧路易沾衣。逋客多南渡，征鸿自北飞。九江春草绿，千里暮潮归。别后难相访，全家隐钓矶。
耿湋,芦花动,连素穗，翻秋气，细节疏茎任长吹。共作月中声，孤舟发乡思。
皇甫冉,赴李少府庄失路,君家南郭白云连，正待情人弄石泉。月照烟花迷客路，苍苍何处是伊川。
张鷟,同前（崔五嫂）,此时经一去，谁知隔几年。双凫伤别绪，独鹤惨离弦。怨起移酲后，愁生落醉前。若使人心密，莫惜马蹄穿。
杨发,玩残花,十日浓芳一岁程，东风初急眼偏明。低枝似泥幽人醉，莫道无情似有情。
周昙,前汉门·再吟,重赋严刑作祸胎，岂知由此乱离媒。家传揖让亦难济，况是身从倾篡来。
蒋挺,祭汾阴乐章,维岁之吉，维辰之良。圣君绂冕，肃事坛场。大礼已备，大乐斯张。神其醉止，降福无疆。
韩垂,题金山,灵山一峰秀，岌然殊众山。盘根大江底，插影浮云间。雷霆常间作，风雨时往还。象外悬清影，千载长跻攀。
段怀然,挽涌泉寺僧怀玉,我师一念登初地，佛国笙歌两度来。唯有门前古槐树，枝低只为挂银台。
刘商,殷秀才求诗,倾盖见芳姿，晴天琼树枝。连城犹隐石，唯有卞和知。
王建,寄旧山僧,因依老宿发心初，半学修心半读书。雪后每常同席卧，花时未省两山居。猎人箭底求伤雁，钓户竿头乞活鱼。一向风尘取烦恼，不知衰病日难除。
韩愈,琴曲歌辞·履霜操,父兮儿寒，母兮儿饥。儿罪当笞，逐儿何为。儿在中野，以宿以处。四无人声，谁与儿语。儿寒何衣，儿饥何食。儿行于野，履霜以足。母生众儿，有母怜之。独无母怜，儿宁不悲。
张南史,送朱大游塞（一作送朱大北游）,岁暮一为别，江湖聊自宽。且无人事处，谁谓客行难。郢曲怜公子，吴州忆伯鸾。苍苍远山际，松柏独宜寒。
李峤,弓,桃文称辟恶，桑质表初生。宛转雕鞬际，依稀半月明。遥弯落雁影，虚引怯猿声。徒切乌号思，攀龙遂不成。
韩愈,孟生诗（孟郊下第，送之谒徐州张建封也）,孟生江海士，古貌又古心。尝读古人书，谓言古犹今。作诗三百首，窅默咸池音。骑驴到京国，欲和熏风琴。岂识天子居，九重郁沈沈。一门百夫守，无籍不可寻。晶光荡相射，旗戟翩以森。迁延乍却走，惊怪靡自任。举头看白日，泣涕下沾襟。朅来游公卿，莫肯低华簪。谅非轩冕族，应对多差参。萍蓬风波急，桑榆日月侵。奈何从进士，此路转岖嶔。异质忌处群，孤芳难寄林。谁怜松桂性，竞爱桃李阴。朝悲辞树叶，夕感归巢禽。顾我多慷慨，穷檐时见临。清宵静相对，发白聆苦吟。采兰起幽念，眇然望东南。秦吴修且阻，两地无数金。我论徐方牧，好古天下钦。竹实凤所食，德馨神所歆。求观众丘小，必上泰山岑。求观众流细，必泛沧溟深。子其听我言，可以当所箴。既获则思返，无为久滞淫。卞和试三献，期子在秋砧。
元稹,竞渡,吾观竞舟子，因测大竞源。天地昔将竞，蓬勃昼夜昏。龙蛇相嗔薄，海岱俱崩奔。群动皆搅挠，化作流浑浑。数极斗心息，太和蒸混元。一气忽为二，矗然画乾坤。日月复照耀，春秋递寒温。八荒坦以旷，万物罗以繁。圣人中间立，理世了不烦。延绵复几岁，逮及羲与轩。炎皇炽如炭，蚩尤扇其燔。有熊竞心起，驱兽出林樊。一战波委焰，再战火燎原。战讫天下定，号之为轩辕。自是岂无竞，琐细不复言。其次有龙竞，竞渡龙之门。龙门浚如泻，淙射不可援。赤鳞化时至，唐突鳍鬣掀。乘风瞥然去，万里黄河翻。接瞬电烻出，微吟霹雳喧。傍瞻旷宇宙，俯瞰卑昆仑。庶类咸在下，九霄行易扪。倏辞蛙黾穴，遽排天帝阍。回悲曝鳃者，未免鲸鲵吞。帝命泽诸夏，不弃虫与昆。随时布膏露，称物施厚恩。草木沾我润，豚鱼望我蕃。向来同竞辈，岂料由我存。壮哉龙竞渡，一竞身独尊。舍此皆蚁斗，竞舟何足论。
张籍,惜花,春潭足芳树，水清不如素。幽人爱华景，一一空山暮。月出潭气白，游鱼暗冲石。夜深春思多，酒醒山寂寂。
李白,相和歌辞·日出行,日出东方隈，似从地底来。历天又入海，六龙所舍安在哉？其始与终古不息。人非元气安能与之久裴回。草不谢荣于春风，木不怨落于秋天，谁挥鞭策驱四运，万物兴歇皆自然。羲和羲和，汝奚汩没于荒淫之波。鲁阳何德，驻景挥戈，逆道违天，矫诬实多。吾将囊括大块，浩然与溟涬同科。
李颀,送皇甫曾游襄阳山水兼谒韦太守,岘山枕襄阳，滔滔江汉长。山深卧龙宅，水净斩蛟乡。元凯春秋传，昭明文选堂。风流满今古，烟岛思微茫。白雁暮冲雪，青林寒带霜。芦花独戍晚，柑实万家香。旧国欲兹别，轻舟眇未央。百花亭漫漫，一柱观苍苍。按俗荆南牧，持衡吏部郎。逢君立五马，应醉习家塘。
司马扎,送孔恂入洛,洛阳古城秋色多，送君此去心如何。青山欲暮惜别酒，碧草未尽伤离歌。前朝冠带掩金谷，旧游花月经铜驼。行人正苦奈分手，日落远水生微波。
白居易,微之重夸州居其落句有西州罗刹之谑因嘲兹石聊以寄怀,君问西州城下事，醉中叠纸为君书。嵌空石面标罗刹，压捺潮头敌子胥。神鬼曾鞭犹不动，波涛虽打欲何如。谁知太守心相似，抵滞坚顽两有馀。
贾岛,登楼,秋日登高望，凉风吹海初。山川明已久，河汉没无馀。远近涯寥夐，高低中太虚。赋因王阁笔，思比谢游疏。
林藻,吴宫教战（一作叶季良诗）,强吴矜霸略，讲武在深宫。尽出娇娥辈，先观上将风。挥戈罗袖卷，擐甲汗装红。轻笑分旗下，含羞入队中。鼓停行未整，刑举令方崇。自可威邻国，何劳骋战功。
王表,成德乐,赵女乘春上画楼，一声歌发满城秋。无端更唱关山曲，不是征人亦泪流。
刘沧,怀汶阳兄弟,回看云岭思茫茫，几处关河隔汶阳。书信经年乡国远，弟兄无力海田荒。天高霜月砧声苦，风满寒林木叶黄。终日路岐归未得，秋来空羡雁成行。
权德舆,酬裴杰秀才新樱桃,新果真琼液，来应宴紫兰。圆疑窃龙颔，色已夺鸡冠。远火微微辨，残星隐隐看。茂先知味易，曼倩恨偷难。忍用烹騂骆，从将玩玉盘。流年如可驻，何必九华丹。
李商隐,俳谐,短顾何由遂，迟光且莫惊。莺能歌子夜，蝶解舞宫城。柳讶眉双浅，桃猜粉太轻。年华有情状，吾岂怯平生。
李白,紫藤树,紫藤挂云木，花蔓宜阳春。密叶隐歌鸟，香风留美人。
贯休,寄杜使君,清辰卷珠帘，盥漱香满室。杉松经雪后，别有精彩出。琅函芙蓉书，开之向阶日。好鸟常解来，孤云偶相失。有时作章句，气概还鲜逸。茫茫世情世，谁人爱真实。清高慕玄度，宴默攀道一。残磬隔风林，微阳解冰笔。亦知休明代，谅无经济术。门前九个峰，终拟为文乞。
卢纶,送畅当赴山南幕,含情脱佩刀，持以佐贤豪。是月霜霰下，伊人行役劳。事将名共易，文与行空高。去矣奉戎律，悲君为我曹。
李频,送元遂上人归钱唐,白衣游帝乡，已得事空王。却返湖山寺，高禅水月房。雨中过岳黑，秋后宿船凉。回顾秦人语，他生会别方。
权德舆,浩歌,杖策出蓬荜，浩歌秋兴长。北风吹荷衣，萧飒景气凉。通逵抵山郭，里巷连湖光。孤云净远峰，绿水溢芳塘。鱼鸟乐天性，杂英互芬芳。我心独何为，万虑萦中肠。履道身未泰，主家谋不臧。心为世教牵，迹寄翰墨场。出处两未定，羁羸空自伤。沈忧不可裁，伫立河之梁。晚归茅檐下，左右陈壶觞。独酌复长谣，放心游八荒。得丧同一域，是非亦何常。胡为苦此生，矻矻徒自强。乃知杯中物，可使忧患忘。因兹谢时辈，栖息无何乡。
白居易,送滕庶子致仕归婺州,春风秋月携歌酒，八十年来玩物华。已见曾孙骑竹马，犹听侍女唱梅花。入乡不杖归时健，出郭乘轺到处夸。儿著绣衣身衣锦，东阳门户胜滕家。
雍陶,夷陵城,世家曾览楚英雄，国破城荒万事空。唯有邮亭阶下柳，春来犹似细腰宫。
白居易,醉题沈子明壁,不爱君池东十丛菊，不爱君池南万竿竹。爱君帘下唱歌人，色似芙蓉声似玉。我有阳关君未闻，若闻亦应愁杀君。
韩愈,题秀禅师房,桥夹水松行百步，竹床莞席到僧家。暂拳一手支头卧，还把鱼竿下钓沙。
NA,郊庙歌辞·享节愍太子庙乐章·武舞作,武德谅雍雍，由来扫寇戎。剑光挥作电，旗影列成虹。雾廓三边静，波澄四海同。睿图今已盛，相共舞皇风。
裴度,喜遇刘二十八,病来佳兴少，老去旧游稀。笑语纵横作，杯觞络绎飞。
张九龄,答陆澧,松叶堪为酒，春来酿几多。不辞山路远，踏雪也相过。
孟郊,和皇甫判官游琅琊溪,山中琉璃境，物外琅琊溪。房廊逐岩壑，道路随高低。碧濑漱白石，翠烟含青蜺。客来暂游践，意欲忘簪珪。树杪灯火夕，云端钟梵齐。时同虽可仰，迹异难相携。唯当清宵梦，仿佛愿攀跻。
王昌龄,旅次盩厔过韩士别业,春烟桑柘林，落日隐荒墅。泱漭平原夕，清吟久延伫。故人家于此，招我渔樵所。
张九龄,和裴侍中承恩拜扫旋辔途中有怀…官僚乡国亲故（后缺）,嵩岳神惟降，汾川鼎气雄。生才作霖雨，继代有清通。天下称贤相，朝端挹至公。自家来佐国，移孝入为忠。霜露多前感，丘园想旧风。扈巡过晋北，问俗到河东。便道恩华降，还乡礼教崇。野尊延故老，朝服见儿童。
陆龟蒙,忆白菊,稚子书传白菊开，西成相滞未容回。月明阶下窗纱薄，多少清香透入来。
钱起,山中春仲寄汝上王恒、颍川沈冲（一作中）,隐者守恬泊，春山日深净。谁知蟠木材，得性无人境。座隅泉出洞，竹上云起岭。饥狖入山厨，饮虹过药井。前溪堪放逸，仲月好风景。游目来远思，摘芳寄汝颍。
崔国辅,奉和圣制上巳祓禊应制,元巳秦中节，吾君灞上游。鸣銮通禁苑，别馆绕芳洲。鹓鹭千官列，鱼龙百戏浮。桃花春欲尽，谷雨夜来收。庆向尧樽祝，欢从楚棹讴。逸诗何足对，窅作掩东周。
齐己,竹里作六韵,我来深处坐，剩觉有吟思。忽似潇湘岸，欲生风雨时。冷烟濛古屋，干箨堕秋墀。径熟因频入，身闲得遍欹。踏多鞭节损，题乱粉痕隳。犹见前山叠，微茫隔短篱。
张继,河间献王墓,汉家宗室独称贤，遗事闲中见旧编。偶过河间寻往迹，却怜荒冢带寒烟。频求千古书连帙，独对三雍策几篇。雅乐未兴人已逝，雄歌依旧大风传。
皇甫松,忆江南,兰烬落，屏上暗红蕉。闲梦江南梅熟日，夜船吹笛雨潇潇。人语驿边桥。楼上寝，残月下帘旌。梦见秣陵惆怅事，桃花柳絮满江城。双髻坐吹笙。
陆希声,寄z6光上人,笔下龙蛇似有神，天池雷雨变逡巡。寄言昔日不龟手，应念江头洴澼人。
秦尚运,题钟雅青纱枕,阴香装艳入青纱，还与欹眠好事家。梦里却成山色雨，沈山不敢斗青华。
孟郊,离思,不寐亦不语，片月秋稍举。孤鸿忆霜群，独鹤叫云侣。怨彼浮花心，飘飘无定所。高张系繂帆，远过梅根渚。回织别离字，机声有酸楚。
朱庆馀,赠江夏卢使君,诗人中最屈，无与使君俦。白发虽求退，明时合见收。登山犹自健，纵酒可多愁。好是能骑马，相逢见鄂州。
许浑,竹林寺别友人（一作与德玄别，一作李玄）,骚人吟罢起乡愁，暗觉年华似水流。花满谢城伤共别，蝉鸣萧寺喜同游。前山月落杉松晚，深夜风清枕簟秋。明日分襟又何处，江南江北路悠悠。
胡曾,咏史诗·武昌,王浚戈鋋发上流，武昌鸿业土崩秋。思量铁锁真儿戏，谁为吴王画此筹。
元稹,和乐天初授户曹喜而言志,王爵无细大，得请即为恩。君求户曹掾，贵以禄奉亲。闻君得所请，感我欲沾巾。今人重轩冕，所重华与纷。矜夸仕台阁，奔走无朝昏。君衣不盈箧，君食不满囷。君言养既薄，何以荣我门。披诚再三请，天子怜俭贫。词曹直文苑，捧诏荣且忻。归来高堂上，兄弟罗酒尊。各称千万寿，共饮三四巡。我实知君者，千里能具陈。感君求禄意，求禄殊众人。上以奉颜色，馀以及亲宾。弃名不弃实，谋养不谋身。可怜白华士，永愿凌青云。
柳公绰,赠毛仙翁,桃源千里远，花洞四时春。中有含真客，长为不死人。松高枝叶茂，鹤老羽毛新。莫遣同篱槿，朝荣暮化尘。
李山甫,代孔明哭先主,忆昔南阳顾草庐，便乘雷电捧乘舆。酌量诸夏须平取，期刻群雄待遍锄。南面未能成帝业，西陵那忍送宫车。九疑山下频惆怅，曾许微臣水共鱼。
刘言史,王中丞宅夜观舞胡腾（王中丞武俊也）,石国胡儿人见少，蹲舞尊前急如鸟。织成蕃帽虚顶尖，细氎胡衫双袖小。手中抛下蒲萄盏，西顾忽思乡路远。跳身转毂宝带鸣，弄脚缤纷锦靴软。四座无言皆瞪目，横笛琵琶遍头促。乱腾新毯雪朱毛，傍拂轻花下红烛。酒阑舞罢丝管绝，木槿花西见残月。
贾岛,送贞空二上人,林下中餐后，天涯欲去时。衡阳过有伴，梦泽出应迟。石磬疏寒韵，铜瓶结夜澌。殷勤讶此别，且未定归期。
李峤,砚,左思裁赋日，王充作论年。光随锦文发，形带石岩圆。积润循毫里，开池小学前。君苗徒见爇，谁咏士衡篇。
杜牧,河湟,元载相公曾借箸，宪宗皇帝亦留神。旋见衣冠就东市，忽遗弓剑不西巡。牧羊驱马虽戎服，白发丹心尽汉臣。唯有凉州歌舞曲，流传天下乐闲人。
刘禹锡,崔元受少府自贬所还，遗山姜花，以诗答之,故人博罗尉，遗我山姜花。采从碧海上，来自谪仙家。云涛润孤根，阴火照晨葩。静摇扶桑日，艳对瀛洲霞。世人爱芳辛，搴撷忘幽遐。传名入帝里，飞驿辞天涯。王济本尚味，石崇方斗奢。雕盘多不识，绮席乃增华。驿马损筋骨，贵人滋齿牙。顾予藜藿士，持此重咨嗟。
徐凝,莫愁曲,玳瑁床头刺战袍，碧纱窗外叶骚骚。若为教作辽西梦，月冷如丁风似刀。
谭用之,秋宿湘江遇雨,江上阴云锁梦魂，江边深夜舞刘琨。秋风万里芙蓉国，暮雨千家薜荔村。乡思不堪悲橘柚，旅游谁肯重王孙。渔人相见不相问，长笛一声归岛门。
法轮,观大驾出叙事寄怀（见《文苑英华》）,紫台宵漏竭，青门曙鼓通。轻霞照复道，徐吹转相风。玉鸾光万骑，金舆郁五戎。鸣笳犹度阙，清跸尚喧宫。云旗乱陌紫，羽旆杂尘红。百城归北丽，两汉久惭雄。吾曹陋薄技，馀庆洽微躬。平源已起洛，印手亦还丰。得奉衣冠盛，仍观书轨同。犹言待封告，未忍向华嵩。
水神,霅溪夜宴诗（诸神命丽玉唱公无渡河歌）,浊波扬扬兮凝晓雾，公无渡河兮公竟渡。风号水激兮呼不闻，提衣看入兮中流去。浪排衣兮随步没，沉尸深入兮蛟螭窟。蛟螭尽醉兮君血干，推出黄沙兮泛君骨。当时君死兮妾何适，遂就波澜兮合魂魄，愿持精卫衔石心，穷断河源塞泉脉。
李白,峨眉山月歌,峨眉山月半轮秋，影入平羌江水流。夜发清溪向三峡，思君不见下渝州。
李中,渔父,烟冷暮江滨，高歌散诞身。移舟过蓼岸，待月正丝纶。亦与樵翁约，同游酒市春。白头云水上，不识独醒人。
纥干讽,新阳改故阴,律管才推候，寒郊忽变阴。微和方应节，积惨已辞林。暗觉馀澌断，潜惊丽景侵。禁城佳气换，北陆翠烟深。有截知遐布，无私荷照临。韶光如可及，莺谷免幽沈。
贯休,送吏部刘相公除东川,帝念梓州民，年年战伐频。山川无草木，烽火没烟尘。政乱皆因乱，安人必藉仁。皇天开白日，殷鼎辍诚臣。一日离君侧，千官送渭滨。酒倾红琥珀，马控白骐驎。渥泽番番降，壶浆处处陈。旌幢山色湿，邛僰鸟啼新。帟幕还名俭，良医始姓秦。军雄城似岳，地变物含春。白必侵双鬓，清应诫四邻。吾皇重命相，更合是何人。
李白,子夜吴歌·秋歌,长安一片月，万户捣衣声。秋风吹不尽，总是玉关情。何日平胡虏，良人罢远征。
苏拯,伤彩饰,朝见亦光彩，暮见亦光彩。一旦风雨飘，十分无一在。尔形才似削，尔貌不如昨。本为是凡姿，谁教染丹雘。虚饰片时间，天意以为恶。物假犹如此，人假争堪作。
卢照邻,酬张少府柬之,昔余与夫子，相遇汉川阴。珠浦龙犹卧，檀溪马正沉。价重瑶山曲，词惊丹凤林。十年睽赏慰，万里隔招寻。毫翰风期阻，荆衡云路深。鹏飞俱望昔，蠖屈共悲今。谁谓青衣道，还叹白头吟。地接神仙涧，江连云雨岑。飞泉如散玉，落日似悬金。重以瑶华赠，空怀舞咏心。
徐凝,庐山瀑布,虚空落泉千仞直，雷奔入江不暂息。今古长如白练飞，一条界破青山色。
张旭,春草,春草青青万里馀，边城落日见离居。情知海上三年别，不寄云间一纸书。
周昙,六朝门·后魏武帝,太武南征似卷蓬，徐阳兖蔡杀皆空。从来吊伐宁如此，千里无烟血草红。
赵嘏,昔昔盐二十首·风月守空闺,良人犹远戍，耿耿夜闺空。绣户流宵月，罗帏坐晚风。魂飞沙帐北，肠断玉关中。尚自无消息，锦衾那得同。
顾非熊,万年厉员外宅残菊,才过重阳后，人心已为残。近霜须苦惜，带蝶更宜看。色减频经雨，香销恐渐寒。今朝陶令宅，不醉却应难。
赵嘏,题横水驿双峰院松（一作横水馆双松）,故园溪上雪中别，野馆门前云外逢。白发渐多何事苦，清阴长在好相容。迎风几拂朝天骑，带月犹含度岭钟。更忆葛洪丹井畔，数株临水欲成龙。
刘长卿,龙门八咏·渡水,日暮下山来，千山暮钟发。不知波上棹，还弄山中月。伊水连白云，东南远明灭。
杜甫,奉和严中丞西城晚眺十韵,汲黯匡君切，廉颇出将频。直词才不世，雄略动如神。政简移风速，诗清立意新。层城临暇景，绝域望馀春。旗尾蛟龙会，楼头燕雀驯。地平江动蜀，天阔树浮秦。帝念深分阃，军须远算缗。花罗封蛱蝶，瑞锦送麒麟。辞第输高义，观图忆古人。征南多兴绪，事业闇相亲。
卢崇道,新都南亭别郭大元振,竹径女萝蹊，莲洲文石堤。静深人俗断，寻玩往还迷。碧潭秀初月，素林惊夕栖。褰幌纳鸟侣，罢琴听猿啼。佳辰改宿昔，胜寄在暌携。长怀赏心爱，如玉复如珪。
罗隐,建康,潮平远岸草侵沙，东晋衰来最可嗟。庾舅已能窥帝室，王都还是预人家。山寒老树啼风曲，泉暖枯骸动芷牙。欲起九原看一遍，秦淮声急日西斜。
杜牧,猿,月白烟青水暗流，孤猿衔恨叫中秋。三声欲断疑肠断，饶是少年今白头。何处吹笳薄暮天，塞垣高鸟没狼烟。游人一听头堪白，苏武争禁十九年。海路无尘边草新，荣枯不见绿杨春。白沙日暮愁云起，独感离乡万里人。胡雏吹笛上高台，寒雁惊飞去不回。尽日春风吹不散，只应分付客愁来。
刘长卿,平蕃曲三首,吹角报蕃营，回军欲洗兵。已教青海外，自筑汉家城。渺渺戍烟孤，茫茫塞草枯。陇头那用闭，万里不防胡。绝漠大军还，平沙独戍闲。空留一片石，万古在燕山。
李峤,萍,二月虹初见，三春蚁正浮。青蘋含吹转，紫蒂带波流。屡逐明神荐，常随旅客游。既能甜似蜜，还绕楚王舟。
宋之问,桂州陪王都督晦日宴逍遥楼,晦节高楼望，山川一半春。意随蓂叶尽，愁共柳条新。投刺登龙日，开怀纳鸟晨。兀然心似醉，不觉有吾身。
郎士元,送麹司直,曙雪苍苍兼曙云，朔风烟雁不堪闻。贫交此别无他赠，唯有青山远送君。
孟郊,过彭泽,扬帆过彭泽，舟人讶叹息。不见种柳人，霜风空寂历。
杨巨源,酬令狐舍人,晓禁苍苍换直还，暂低鸾翼向人间。亦知受业公门事，数仞丘墙不见山。
施肩吾,寒夜,三复招隐吟，不知寒夜深。看看西来月，移到青天心。
王建,春燕词,新燕新燕何不定，东家绿池西家井。飞鸣当户影悠扬，一绕檐头一绕梁。黄姑说向新妇女，去年堕子污衣箱。已能辞山复过海，幸我堂前故巢在。求食慎勿爱高飞，空中饥鸢为尔害。辛勤作窠在画梁，愿得年年主人富。
元结,漫酬贾沔州,往年壮心在，尝欲济时难。奉诏举州兵，令得诛暴叛。上将屡颠覆，偏师尝救乱。未曾弛戈甲，终日领簿案。出入四五年，忧劳忘昏旦。无谋静凶丑，自觉愚且懦。岂欲皂枥中，争食麧与藖。去年辞职事，所惧贻忧患。天子许安亲，官又得闲散。自家樊水上，性情尤荒慢。云山与水木，似不憎吾漫。以兹忘时世，日益无畏惮。漫醉人不嗔，漫眠人不唤。漫游无远近，漫乐无早晏。漫中漫亦忘，名利谁能算。闻君劝我意，为君一长叹。人谁年八十，我已过其半。家中孤弱子，长子未及冠。且为儿童主，种药老谿涧。
韦庄,思帝乡,云髻坠，凤钗垂。髻坠钗垂无力，枕函欹。翡翠屏深月落，漏依依。说尽人间天上，两心知。春日游，杏花吹满头。陌上谁家年少，足风流。妾拟将身嫁与，一生休。纵被无情弃，不能羞。
孟浩然,题张野人园庐,与君园庐并，微尚颇亦同。耕钓方自逸，壶觞趣不空。门无俗士驾，人有上皇风。何处先贤传，惟称庞德公。
李白,醉后赠从甥高镇,马上相逢揖马鞭，客中相见客中怜。欲邀击筑悲歌饮，正值倾家无酒钱。江东风光不借人，枉杀落花空自春。黄金逐手快意尽，昨日破产今朝贫。丈夫何事空啸傲，不如烧却头上巾。君为进士不得进，我被秋霜生旅鬓。时清不及英豪人，三尺童儿重廉蔺。匣中盘剑装eC鱼，闲在腰间未用渠。且将换酒与君醉，醉归托宿吴专诸。
杜牧,怅诗,自是寻春去校迟，不须惆怅怨芳时。狂风落尽深红色，绿叶成阴子满枝。
贯休,少年行,锦衣鲜华手擎鹘，闲行气貌多轻忽。稼穑艰难总不知，五帝三皇是何物。自拳五色裘，迸入他人宅。却捉苍头奴，玉鞭打一百。面白如削玉，猖狂曲江曲。马上黄金鞍，适来新赌得。
杜光庭,题本竹观,楼阁层层冠此山，雕轩朱槛一跻攀。碑刊古篆龙蛇动，洞接诸天日月闲。帝子影堂香漠漠，真人丹涧水潺潺。扫空双竹今何在，只恐投波去不还。
薛能,恭禧皇太后挽歌词三首,八月曾殊选，三星固异仪。袝陵经灞浐，归赗杂华夷。旌去题新谥，宫存锁素帏。重泉应不恨，生见太平时。月落娥兼隐，宫空后岂还。衔哀穷地界，亲莅泣天颜。旧住留丹药，新陵在碧山。国人伤莫及，应只咏关关。配圣三朝隔，灵仪万姓哀。多年好黄老，旧日荐贤才。道著标彤管，宫闲闭绿苔。平生六衣在，曾著祀高禖。
薛能,怀汾上旧居,素汾千载傍吾家，常忆衡门对浣纱。好事喜逢投宿客，刈田因得自生瓜。山头鼓笛阴沉庙，陌上薪蒸突兀车。投暗作珠何所用，被人专拟害灵蛇。
杜牧,早行,垂鞭信马行，数里未鸡鸣。林下带残梦，叶飞时忽惊。霜凝孤鹤迥，月晓远山横。僮仆休辞险，时平路复平。
白居易,寒闺夜,夜半衾裯冷，孤眠懒未能。笼香销尽火，巾泪滴成冰。为惜影相伴，通宵不灭灯。
王感化,建州节帅更代，筵上献诗,旌旗赴天台，溪山晓色开。万家悲更喜，迎佛送如来。
宋之问,奉和立春日侍宴内出剪彩花应制,金阁妆新杏，琼筵弄绮梅。人间都未识，天上忽先开。蝶绕香丝住，蜂怜艳粉回。今年春色早，应为剪刀催。
齐己,庚午岁十五夜对月,海澄空碧正团圆，吟想玄宗此夜寒。玉兔有情应记得，西边不见旧长安。
卢仝,苦雪寄退之,天王二月行时令，白银作雪漫天涯。山人门前遍受赐，平地一尺白玉沙。云颓月坏桂英下，鹤毛风剪乱参差。山人屋中冻欲死，千树万树飞春花。菜头出土胶入地，山庄取粟埋却车。冷絮刀生削峭骨，冷齑斧破慰老牙。病妻烟眼泪滴滴，饥婴哭乳声呶呶。市头博米不用物，酒店买酒不肯赊。闻道西风弄剑戟，长阶杀人如乱麻。天眼高开欺草芽，我死未肯兴叹嗟。但恨口中无酒气，刘伶见我相揄揶。清风搅肠筋力绝，白灰压屋梁柱斜。圣明有道命汉，可得再见朝日耶。柴门没胫昼不扫，黄昏绕树栖寒鸦。唯有河南韩县令，时时醉饱过贫家。
刘昭禹,送休公归衡,草履初登南岳船，铜瓶犹贮北山泉。衡阳旧寺春归晚，门锁寒潭几树蝉。
武元衡,独不见,荆门一柱观，楚国三休殿。环珮俨神仙，辉光生顾盼。春风细腰舞，明月高堂宴。梦泽水连云，渚宫花似霰。俄惊白日晚，始悟炎凉变。别岛异波潮，离鸿分海县。南北断相闻，叹嗟独不见。
王翰,相和歌辞·饮马长城窟行,长安少年无远图，一生惟羡执金吾。骐驎前殿拜天子，走马为君西击胡。胡沙猎猎吹人面，汉虏相逢不相见。遥闻鼙鼓动地来，传道单于夜犹战。此时顾恩宁顾身，为君一行摧万人。壮士挥戈回白日，单于溅血染朱轮。回来饮马长城窟，长安道傍多白骨。问之耆老何代人，云是秦王筑城卒。黄昏塞北无人烟，鬼哭啾啾声沸天。无罪见诛功不赏，孤魂流落此城边。当昔秦王按剑起，诸侯膝行不敢视。富国强兵二十年，筑怨兴徭九千里。秦王筑城何太愚，天实亡秦非北胡。一朝祸起萧墙内，渭水咸阳不复都。
贾岛,送耿处士,一瓶离别酒，未尽即言行。万水千山路，孤舟几月程。川原秋色静，芦苇晚风鸣。迢递不归客，人传虚隐名。
李昌符,闷书,病来难处早秋天，一径无人树有蝉。归计未成书半卷，中宵多梦昼多眠。
NA,张果引谚,娶妇得公主，平地生公府。
李德裕,寄题惠林李侍郎旧馆,栋宇非吾室，烟山是我邻。百龄惟待尽，一世乐长贫。半壁悬秋日，空林满夕尘。只应双鹤吊，松路更无人。
贾岛,崔卿池上鹤,月中时叫叶纷纷，不异洞庭霜夜闻。翎羽如今从放长，犹能飞起向孤云。
李山甫,送刘将军入关讨贼,世人多恃武，何者是真雄。欲灭黄巾贼，须凭黑槊公。指星忧国计，望气识天风。明日凌云上，期君第一功。
李端,东门送客,绿杨新草路，白发故乡人。既壮还应老，游梁复滞秦。逢花莫漫折，能有几多春。
刘商,胡笳十八拍·第十四拍,莫以胡儿可羞耻，恩情亦各言其子。手中十指有长短，截之痛惜皆相似。还乡岂不见亲族，念此飘零隔生死。南风万里吹我心，心亦随风度辽水。
王维,赋得秋日悬清光,寥廓凉天静，晶明白日秋。圆光含万象，碎影入闲流。迥与青冥合，遥同江甸浮。昼阴殊众木，斜影下危楼。宋玉登高怨，张衡望远愁。馀辉如可托，云路岂悠悠。
陶翰,宿天竺寺,松柏乱岩口，山西微径通。天开一峰见，宫阙生虚空。正殿倚霞壁，千楼标石丛。夜来猿鸟静，钟梵响云中。岑翠映湖月，泉声乱溪风。心超诸境外，了与悬解同。明发唯改视，朝日长崖东。湖色浓荡漾，海光渐曈朦。葛仙迹尚在，许氏道犹崇。独往古来事，幽怀期二公。
贾岛,送金州鉴周上人,地必寻天目，溪仍住若耶。帆随风便发，月不要云遮。极浦浮霜雁，回潮落海查。峨嵋省春上，立雪指流沙。
白居易,重向火,火销灰复死，疏弃已经旬。岂是人情薄，其如天气春。风寒忽再起，手冷重相亲。却就红炉坐，心如逢故人。
许浑,江上逢友人,故国归人酒一杯，暂停兰棹共徘徊。村连三峡暮云起，潮送九江寒雨来。已作相如投赋计，还凭殷浩寄书回。到时若见东篱菊，为问经霜几度开。
陆龟蒙,奉和袭美初冬章上人院,每伴来方丈，还如到四禅。菊承荒砌露，茶待远山泉。画古全无迹，林寒却有烟。相看吟未竟，金磬已泠然。
司空图,冯燕歌（一作沈下贤诗）,魏中义士有冯燕，游侠幽并最少年。避仇偶作滑台客，嘶风跃马来翩翩。此时恰遇莺花月，堤上轩车昼不绝。两面高楼语笑声，指点行人情暗结。掷果潘郎谁不慕，朱门别见红妆露。故故推门掩不开，似教欧轧传言语。冯生敲镫袖笼鞭，半拂垂杨半惹烟。树间春鸟知人意，的的心期暗与传。传道张婴偏嗜酒，从此香闺为我有。梁间客燕正相欺，屋上鸣鸠空自斗。婴归醉卧非仇汝，岂知负过人怀惧。燕依户扇欲潜逃，巾在枕傍指令取。谁言狼戾心能忍，待我情深情不隐。回身本谓取巾难，倒柄方知授霜刃。凭君抚剑即迟疑，自顾平生心不欺。尔能负彼必相负，假手他人复在谁？窗间红艳犹可掬，熟视花钿情不足。唯将大义断胸襟，粉颈初回如切玉。凤凰钗碎各分飞，怨魄娇魂何处追，凌波如唤游金谷，羞彼揶揄泪满衣。新人藏匿旧人起，白昼喧呼骇邻里。诬执张婴不自明，贵免生前遭考捶。官将赴市拥红尘，掉臂人来擗看人。传声莫遣有冤滥，盗杀婴家即我身。初闻僚吏翻疑叹，呵叱风狂词不变。缧囚解缚犹自疑，疑是梦中方脱免。未死劝君莫浪言，临危不顾始知难。已为不平能割爱，更将身命救深冤。白马贤侯贾相公，长悬金帛募才雄。拜章请赎冯燕罪，千古三河激义风。黄河东注无时歇，注尽波澜名不灭。为感词人沈下贤，长歌更与分明说。此君精爽知犹在，长与人间留炯诫。铸作金燕香作堆，焚香酬酒听歌来。
聂夷中,相和歌辞·胡无人行,男儿徇大义，立节不沽名。腰间悬陆离，大歌胡无行。不读战国书，不览黄石经。醉卧咸阳楼，梦入受降城。更愿生羽翼，飞身入青冥。请携天子剑，斫下旄头星。自然胡无人，虽有无战争。悠哉典属国，驱羊老一生。
陆龟蒙,秋热,自惜秋捐扇，今来意未衰。殷勤付柔握，淅沥待清吹。午气朱崖近，宵声白羽随。总如南国候，无复婕妤悲。
齐己,寄松江陆龟蒙处士,万卷功何用，徒称处士休。闲欹太湖石，醉听洞庭秋。道在谁开口，诗成自点头。中间欲相访，寻便阻戈矛。
常建,三日寻李九庄,雨歇杨林东渡头，永和三日荡轻舟。故人家在桃花岸，直到门前溪水流。
郎士元,别房士清,世路还相见，偏堪泪满衣。那能郢门别，独向邺城归。平楚看蓬转，连山望鸟飞。苍苍岁阴暮，况复惜驰晖。
唐暄,赠亡妻张氏,峄阳桐半死，延津剑一沈。如何宿昔内，空负百年心。
郭震,云,聚散虚空去复还，野人闲处倚筇看。不知身是无根物，蔽月遮星作万端。
韦应物,雪中,空堂岁已晏，密室独安眠。压筱夜偏积，覆阁晓逾妍。连山暗古郡，惊风散一川。此时骑马出，忽省京华年。
岑参,宿岐州北郭严给事别业,郭外山色暝，主人林馆秋。疏钟入卧内，片月到床头。遥夜惜已半，清言殊未休。君虽在青琐，心不忘沧洲。
温庭筠,晚归曲,格格水禽飞带波，孤光斜起夕阳多。湖西山浅似相笑，菱刺惹衣攒黛蛾。青丝系船向江木，兰芽出土吴江曲。水极晴摇泛滟红，草平春染烟绵绿。玉鞭骑马杨叛儿，刻金作凤光参差。丁丁暖漏滴花影，催入景阳人不知。弯堤弱柳遥相瞩，雀扇团圆掩香玉。莲塘艇子归不归，柳暗桑秾闻布谷。
王建,赠王处士,松树当轩雪满池，青山掩障碧纱幮。鼠来案上常偷水，鹤在床前亦看棋。道士写将行气法，家童授与步虚词。世间有似君应少，便乞从今作我师。
刘道昌,鬻丹砂醉吟,心田但使灵芝长，气海常教法水朝。功满自然留不住，更将何物驭丹霄。
张谔,岐王席上咏美人,半额画双蛾，盈盈烛下歌。玉杯寒意少，金屋夜情多。香艳王分帖，裙娇敕赐罗。平阳莫相妒，唤出不如他。
黄滔,长安书事,终不离青山，谁道云无心。却是白云士，有时出中林。昨日擎紫泥，明日要黄金。炎夏群木死，北海惊波深。伏蒲无一言，草疏贺德音。
骆宾王,晚泊江镇,四运移阴律，三翼泛阳侯。荷香销晚夏，菊气入新秋。夜乌喧粉堞，宿雁下芦洲。海雾笼边徼，江风绕戍楼。转蓬惊别渚，徙橘怆离忧。魂飞灞陵岸，泪尽洞庭流。振影希鸿陆，逃名谢蚁丘。还嗟帝乡远，空望白云浮。
李商隐,燕台四首·秋,月浪冲天天宇湿，凉蟾落尽疏星入。云屏不动掩孤嚬，西楼一夜风筝急。欲织相思花寄远，终日相思却相怨。但闻北斗声回环，不见长河水清浅。金鱼锁断红桂春，古时尘满鸳鸯茵。堪悲小苑作长道，玉树未怜亡国人。瑶琴愔愔藏楚弄，越罗冷薄金泥重。帘钩鹦鹉夜惊霜，唤起南云绕云梦。双珰丁丁联尺素，内记湘川相识处。歌唇一世衔雨看，可惜馨香手中故。
赵嘏,昔昔盐二十首·水溢芙蓉沼,渌沼春光后，青青草色浓。绮罗惊翡翠，暗粉妒芙蓉。云遍窗前见，荷翻镜里逢。将心托流水，终日渺无从。
韩翃,寒食（一作寒食日即事）,春城无处不飞花，寒食东风御柳斜。日暮汉宫传蜡烛，轻烟散入五侯家。
陆龟蒙,惜花,人寿期满百，花开唯一春。其间风雨至，旦夕旋为尘。若使花解愁，愁于看花人。
刘长卿,送姨子弟往南郊,一展慰久阔，寸心仍未伸。别时两童稚，及此俱成人。那堪适会面，遽已悲分首。客路向楚云，河桥对衰柳。送君匹马别河桥，汝南山郭寒萧条。今我单车复西上，郎去灞陵转惆怅。何处共伤离别心，明月亭亭两乡望。
于武陵,西归,不系与舟闲，悠悠吴楚间。羞将新白发，却到旧青山。一叶忽离树，几人同入关。长安家尚在，秋至又西还。
杜甫,槐叶冷淘,青青高槐叶，采掇付中厨。新面来近市，汁滓宛相俱。入鼎资过熟，加餐愁欲无。碧鲜俱照箸，香饭兼苞芦。经齿冷于雪，劝人投此珠。愿随金騕褭，走置锦屠苏。路远思恐泥，兴深终不渝。献芹则小小，荐藻明区区。万里露寒殿，开冰清玉壶。君王纳凉晚，此味亦时须。
罗隐,湖上岁暮感怀有寄友人,雪天萤席几辛勤，同志当时四五人。兰版地寒俱受露，桂堂风恶独伤春。音书久绝应埋玉，编简难言竟委尘。唯有广都庞令在，白头樽酒忆交亲。
李白,相和歌辞·估客乐,海客乘天风，将船远行役。譬如云中鸟，一去无踪迹。
郭元振,相和歌辞·子夜四时歌六首·冬歌二首,北极严气升，南至温风谢。调丝竞短歌，拂枕怜长夜。帷横双翡翠，被卷两鸳鸯。婉态不自得，宛转君王床。
胡宿,感旧,千里青云未致身，马蹄空踏几年尘。曾迷玉洞花光老，欲过金城柳眼新。粉壁已沈题凤字，酒垆犹记姓黄人。坞中横笛偏多感，一涕阑干白角巾。
王建,塞上逢故人,百战一身在，相逢白发生。何时得乡信，每日算归程。走马登寒垄，驱羊入废城。羌笳三两曲，人醉海西营。
唐彦谦,奏捷西蜀题沱江驿,野客乘轺非所宜，况将儒懦报戎机。锦江不识临邛酒，且免相如渴病归。
贯休,送人归夏口,雁雁叶纷纷，行人岂易闻。千山与万水，何处更逢君。貌不长如玉，人生只似云。倘经三祖寺，一为礼龛坟。
李商隐,柳枝五首,花房与蜜脾，蜂雄蛱蝶雌。同时不同类，那复更相思。本是丁香树，春条结始生。玉作弹棋局，中心亦不平。嘉瓜引蔓长，碧玉冰寒浆。东陵虽五色，不忍值牙香。柳枝井上蟠，莲叶浦中干。锦鳞与绣羽，水陆有伤残。画屏绣步障，物物自成双。如何湖上望，只是见鸳鸯。
白居易,渭村雨归,渭水寒渐落，离离蒲稗苗。闲傍沙边立，看人刈苇苕。近水风景冷，晴明犹寂寥。复兹夕阴起，野色重萧条。萧条独归路，暮雨湿村桥。
卢照邻,乐府杂曲·鼓吹曲辞·上之回,回中道路险，萧关烽候多。五营屯北地，万乘出西河。单于拜玉玺，天子按雕戈。振旅汾川曲，秋风横大歌。
韦应物,送云阳邹儒立少府侍奉还京师,建中即藩守，天宝为侍臣。历观两都士，多阅诸侯人。邹生乃后来，英俊亦罕伦。为文颇瑰丽，禀度自贞醇。甲科推令名，延阁播芳尘。再命趋王畿，请告奉慈亲。一钟信荣禄，可以展欢欣。昆弟俱时秀，长衢当自伸。聊从郡阁暇，美此时景新。方将极娱宴，已复及离晨。省署惭再入，江海绵十春。今日阊门路，握手子归秦。
罗隐,夜泊毗陵无锡县有寄,草虫幽咽树初团，独系孤舟夜已阑。浊浪势奔吴苑急，疏钟声彻惠山寒。愁催鬓发凋何易，贫恋家乡别渐难。他日亲朋应大笑，始知书剑是无端。
李白,白胡桃,红罗袖里分明见，白玉盘中看却无。疑是老僧休念诵，腕前推下水晶珠。
令狐楚,郡斋左偏栽竹百馀竿炎凉已周青翠不改而为墙垣…之趣,斋居栽竹北窗边，素壁新开映碧鲜。青蔼近当行药处，绿阴深到卧帷前。风惊晓叶如闻雨，月过春枝似带烟。老子忆山心暂缓，退公闲坐对婵娟。
杜牧,题吴兴消暑楼十二韵,晴日登攀好，危楼物象饶。一溪通四境，万岫饶层霄。鸟翼舒华屋，鱼鳞棹短桡。浪花机乍织，云叶匠新雕。台榭罗嘉卉，城池敞丽谯。蟾蜍来作鉴，螮蝀引成桥。燕任随秋叶，人空集早潮。楚鸿行尽直，沙鹭立偏翘。暮角凄游旅，清歌惨泬寥。景牵游目困，愁托酒肠销。远吹流松韵，残阳渡柳桥。时陪庾公赏，还悟脱烦嚣。
陆龟蒙,门前路,门前向城路，一直复一曲。曲去日中还，直行日暮宿。何必日中还，曲途荆棘间。
韩愈,剥啄行,剥剥啄啄，有客至门。我不出应，客去而嗔。从者语我，子胡为然。我不厌客，困于语言。欲不出纳，以堙其源。空堂幽幽，有秸有莞。门以两板，丛书于间。窅窅深堑，其墉甚完。彼宁可隳，此不可干。从者语我，嗟子诚难。子虽云尔，其口益蕃。我为子谋，有万其全。凡今之人，急名与官。子不引去，与为波澜。虽不开口，虽不开关。变化咀嚼，有鬼有神。今去不勇，其如后艰。我谢再拜，汝无复云。往追不及，来不有年。
严维,送李端（一作卢纶诗）,故关衰草遍，离别正堪悲。路出寒云外，人归暮雪时。少孤为客早，多难识君迟。掩泣空相向，风尘何所期。
贾岛,枕上吟,夜长忆白日，枕上吟千诗。何当苦寒气，忽被东风吹。冰开鱼龙别，天波殊路岐。
苏颋,景龙观送裴士曹,昔日尝闻公主第，今时变作列仙家。池傍坐客穿丛筱，树下游人扫落花。雨雪长疑向函谷，山泉直似到流沙。君还洛邑分明记，此处同来阅岁华。
刘禹锡,自左冯归洛下酬乐天兼呈裴令公,新恩通籍在龙楼，分务神都近旧丘。自有园公紫芝侣，仍追少傅赤松游。华林霜叶红霞晚，伊水晴光碧玉秋。更接东山文酒会，始知江左未风流。
李贺,相和歌辞·长歌续短歌,长歌破衣襟，短歌断白发。秦王不可见，旦夕成内热。渴饮壶中酒，饥拔陇头粟。凄凄四月兰，千里一时绿。夜峰何离离，月明落石底。裴回沿石寻，照出高峰外。不得与之游，歌成鬓先改。
高骈,闺怨,人世悲欢不可知，夫君初破黑山归。如今又献征南策，早晚催缝带号衣。
卢延让,赠僧,浮世浮华一断空，偶抛烦恼到莲宫。高僧解语牙无水，老鹤能飞骨有风。野色吟馀生竹外，山阴坐久入池中。禅师莫问求名苦，滋味过于食蓼虫。
李白,鸣雁行,胡雁鸣，辞燕山，昨发委羽朝度关。一一衔芦枝，南飞散落天地间，连行接翼往复还。客居烟波寄湘吴，凌霜触雪毛体枯。畏逢矰缴惊相呼，闻弦虚坠良可吁。君更弹射何为乎。
郑良士,题兴化高田院桥亭,到此溪亭上，浮生始觉非。野僧还惜别，游客亦忘归。月满千岩静，风清一磬微。何时脱尘役，杖履愿相依。
王维,三月三日勤政楼侍宴应制,彩仗连宵合，琼楼拂曙通。年光三月里，宫殿百花中。不数秦王日，谁将洛水同。酒筵嫌落絮，舞袖怯春风。天保无为德，人欢不战功。仍临九衢宴，更达四门聪。
NA,郊庙歌辞·祭神州乐章·送神,神州阴祀，洪恩广济。草树沾和，飞沉沐惠。礼修鼎俎，奠歆瑶币。送乐有章，灵轩其逝。
李益,赋应门照绿苔,宫阙何年月，应门何岁苔。清光一以照，白露共裴回。珠履久行绝，玉房重未开。妾心正如此，昭阳歌吹来。
杜甫,幽人,孤云亦群游，神物有所归。麟凤在赤霄，何当一来仪。往与惠荀辈，中年沧洲期。天高无消息，弃我忽若遗。内惧非道流，幽人见瑕疵。洪涛隐语笑，鼓枻蓬莱池。崔嵬扶桑日，照耀珊瑚枝。风帆倚翠盖，暮把东皇衣。咽漱元和津，所思烟霞微。知名未足称，局促商山芝。五湖复浩荡，岁暮有馀悲。
贯休,寿春进祝圣七首·文有武备,武宿与文星，常如掌上擎。孙吴机不动，周邵事多行。旰食炉烟细，宵衣隙月明。还闻夔进曲，吹出泰阶平。
皇甫冉,宿严维宅送包七（一作刘长卿诗，题下作送包佶）,江湖同避地，分手自依依。尽室今为客，经秋空念归。岁储无别墅，寒服羡邻机。草色村桥晚，蝉声江树稀。夜凉宜共醉，时难惜相违。何事随阳侣，汀洲忽背飞。
杜俨,客中作,书剑催人不暂闲，洛阳羁旅复秦关。容颜岁岁愁边改，乡国时时梦里还。
孟云卿,杂曲歌辞·悲哉行,孤儿去慈亲，远客丧主人。莫吟苦辛曲，谁忍闻可闻。可闻不可说，去去无期别。行人念前程，不待参辰没。朝亦常苦饥，暮亦常苦饥。飘飘万馀里，贫贱多是非。少年莫远游，远游多不归。
杜牧,送薛种游湖南,贾傅松醪酒，秋来美更香。怜君片云思，一去绕潇湘。
张直,宿顾城二首（顾城在范县东）,绿草展青裀，樾影连春树。茅屋八九家，农器六七具。主人有好怀，搴衣留我住。春酒新泼醅，香美连糟滤。一醉卧花阴，明朝送君去。醉卧夜将半，土底闻鸡啼。惊骇问主人，为我剖荒迷。武汤东伐韦，固君含悲凄。神夺悔悟魄，幻化为石鸡。形骸仅盈寸，咿喔若啁蜺。吾村耕耘叟，多获于锄犁。
李白,相逢行,朝骑五花马，谒帝出银台。秀色谁家子，云车珠箔开。金鞭遥指点，玉勒近迟回。夹毂相借问，疑从天上来。蹙入青绮门，当歌共衔杯。衔杯映歌扇，似月云中见。相见不得亲，不如不相见。相见情已深，未语可知心。胡为守空闺，孤眠愁锦衾。锦衾与罗帏，缠绵会有时。春风正澹荡，暮雨来何迟。愿因三青鸟，更报长相思。光景不待人，须臾发成丝。当年失行乐，老去徒伤悲。持此道密意，毋令旷佳期。
NA,李后主童谣,索得娘来忘却家，后园桃李不生花。猪儿狗儿都死尽，养得猫儿患赤瘕。
薛能,分山岭望灵宝峰,千寻万仞峰，灵宝号何从。盛立同吾道，贪程阻圣踪。岭奇应有药，壁峭尽无松。那得休于是，蹉跎亦卧龙。
白居易,东南行一百韵寄通州元九侍御澧州李十一舍人…窦七校书,南去经三楚，东来过五湖。山头看候馆，水面问征途。地远穷江界，天低极海隅。飘零同落叶，浩荡似乘桴。渐觉乡原异，深知土产殊。夷音语嘲哳，蛮态笑睢盱。水市通闤闠，烟村混舳舻。吏征渔户税，人纳火田租。亥日饶虾蟹，寅年足虎貙。成人男作丱，事鬼女为巫。楼暗攒倡妇，堤长簇贩夫。夜船论铺赁，春酒断瓶酤。见果皆卢橘，闻禽悉鹧鸪。山歌猿独叫，野哭鸟相呼。岭徼云成栈，江郊水当郛。月移翘柱鹤，风泛飐樯乌。鳌碍潮无信，蛟惊浪不虞。鼍鸣江擂鼓，蜃气海浮图。树裂山魈穴，沙含水弩枢。喘牛犁紫芋，羸马放青菰。绣面谁家婢，鸦头几岁奴。泥中采菱芡，烧后拾樵苏。鼎腻愁烹鳖，盘腥厌脍鲈。钟仪徒恋楚，张翰浪思吴。气序凉还热，光阴旦复晡。身方逐萍梗，年欲近桑榆。渭北田园废，江西岁月徂。忆归恒惨淡，怀旧忽踟蹰。自念咸秦客，尝为邹鲁儒。蕴藏经国术，轻弃度关繻。赋力凌鹦鹉，词锋敌辘轳。战文重掉鞅，射策一弯弧。崔杜鞭齐下，元韦辔并驱。名声逼扬马，交分过萧朱。世务轻摩揣，周行窃觊觎。风云皆会合，雨露各沾濡。共遇升平代，偏惭固陋躯。承明连夜直，建礼拂晨趋。美服颁王府，珍羞降御厨。议高通白虎，谏切伏青蒲。柏殿行陪宴，花楼走看酺。神旗张鸟兽，天籁动笙竽。戈剑星芒耀，鱼龙电策驱。定场排越伎，促坐进吴歈。缥缈疑仙乐，婵娟胜画图。歌鬟低翠羽，舞汗堕红珠。别选闲游伴，潜招小饮徒。一杯愁已破，三醆气弥粗。软美仇家酒，幽闲葛氏姝。十千方得斗，二八正当垆。论笑杓胡律，谈怜巩嗫嚅。李酣犹短窦，庾醉更蔫迂。鞍马呼教住，骰盘喝遣输。长驱波卷白，连掷采成卢。筹并频逃席，觥严列置盂。满卮那可灌，颓玉不胜扶。入视中枢草，归乘内厩驹。醉曾冲宰相，骄不揖金吾。日近恩虽重，云高势却孤。翻身落霄汉，失脚倒泥涂。博望移门籍，浔阳佐郡符。时情变寒暑，世利算锱铢。即日辞双阙，明朝别九衢。播迁分郡国，次第出京都。秦岭驰三驿，商山上二邘。岘阳亭寂寞，夏口路崎岖。大道全生棘，中丁尽执殳。江关未撤警，淮寇尚稽诛。林对东西寺，山分大小姑。庐峰莲刻削，湓浦带萦纡。九派吞青草，孤城覆绿芜。黄昏钟寂寂，清晓角呜呜。春色辞门柳，秋声到井梧。残芳悲鶗鴂，暮节感茱萸。蕊坼金英菊，花飘雪片芦。波红日斜没，沙白月平铺。几见林抽笋，频惊燕引雏。岁华何倏忽，年少不须臾。眇默思千古，苍茫想八区。孔穷缘底事，颜夭有何辜。龙智犹经醢，龟灵未免刳。穷通应已定，圣哲不能逾。况我身谋拙，逢他厄运拘。漂流随大海，锤锻任洪炉。险阻尝之矣，栖迟命也夫。沉冥消意气，穷饿耗肌肤。防瘴和残药，迎寒补旧襦。书床鸣蟋蟀，琴匣网蜘蛛。贫室如悬磬，端忧剧守株。时遭人指点，数被鬼揶揄。兀兀都疑梦，昏昏半是愚。女惊朝不起，妻怪夜长吁。万里抛朋侣，三年隔友于。自然悲聚散，不是恨荣枯。去夏微之疟，今春席八殂。天涯书达否，泉下哭知无。谩写诗盈卷，空盛酒满壶。只添新怅望，岂复旧欢娱。壮志因愁减，衰容与病俱。相逢应不识，满颔白髭须。
王岳灵,闻漏,建礼含香处，重城待漏臣。徐闻传凤诏，晓唱辨鸡人。银箭残将尽，铜壶漏更新。催筹当午夜，移刻及三辰。杳杳从天远，泠泠出禁频。直疑残漏曙，肃肃对钩陈。
NA,打令口号,送摇招，由三方。一圆分成四片，送在摇前。
罗隐,自湘川东下立春泊夏口阻风登孙权城,吴门此去逾千里，湘浦离来想数旬。只见风师长占路，不知青帝已行春。危怜坏堞犹遮水，狂爱寒梅欲傍人。事往时移何足问，且凭村酒暖精神。
徐铉,和太常萧少卿近郊马上偶吟,田园经雨绿分畦，飞盖闲行九里堤。拂袖清风尘不起，满川芳草路如迷。林开始觉晴天迥，潮上初惊浦岸齐。怪得仙郎诗句好，断霞残照远山西。
李贺,静女春曙曲,嫩叶怜芳抱新蕊，泣露枝枝滴夭泪。粉窗香咽颓晓云，锦堆花密藏春睡。恋屏孔雀摇金尾，莺舌分明呼婢子。冰洞寒龙半匣水，一只商鸾逐烟起。
白居易,送苏州李使君赴郡二绝句,忆抛印绶辞吴郡，衰病当时已有馀。今日贺君兼自喜，八回看换旧铜鱼。馆娃宫深春日长，乌鹊桥高秋夜凉。风月不知人世变，奉君直似奉吴王。
李峤,弹,侠客持苏合，佳游满帝乡。避丸深可诮，求炙遂难忘。金迸疑星落，珠沉似月光。谁知少孺子，将此见吴王。
杜牧,贺崔大夫崔正字,内举无惭古所难，燕台遥想拂尘冠。登龙有路水不峻，一雁背飞天正寒。别夜酒馀红烛短，映山帆满碧霞残。谢公楼下潺湲响，离恨诗情添几般。
王諲,十五夜观灯,暂得金吾夜，通看火树春。停车傍明月，走马入红尘。妓杂歌偏胜，场移舞更新。应须尽记取，说向不来人。
韩偓,哭花,曾愁香结破颜迟，今见妖红委地时。若是有情争不哭，夜来风雨葬西施。
朱庆馀,途中感怀,世上名利牵，途中意惨然。到家能几日，为客便经年。迹似萍随水，情同鹤在田。何当功业遂，归路下遥天。
李洞,吊膳曹从叔郎中,华省支残俸，寒蔬办祭稀。安坟对白阁，买石折朱衣。蜀客弹琴哭，江鸥入宅飞。帆吹佳句远，不独遍王畿。
权德舆,田家即事,闲卧藜床对落晖，翛然便觉世情非。漠漠稻花资旅食，青青荷叶制儒衣。山僧相访期中饭，渔父同游或夜归。待学尚平婚嫁毕，渚烟溪月共忘机。
韩偓,句,岂独鸱夷解归去，五湖渔艇且餔糟。
顾夐,甘州子,一炉龙麝锦帷傍，屏掩映，烛荧煌。禁楼刁斗喜初长，罗荐绣鸳鸯。山枕上，私语口脂香。每逢清夜与良晨，多怅望，足伤神。云迷水隔意中人，寂寞绣罗茵。山枕上，几点泪痕新。曾如刘阮访仙踪，深洞客，此时逢。绮筵散后绣衾同。款曲见韶容。山枕上，长是怯晨钟。露桃花里小楼深，持玉盏，听瑶琴。醉归青琐入鸳衾，月色照衣襟。山枕上，翠钿镇眉心。红炉深夜醉调笙，敲拍处，玉纤轻。小屏古画岸低平，烟月满闲庭。山枕上，灯背脸波横。
戎昱,再赴桂州先寄李大夫,玷玉甘长弃，朱门喜再游。过因谗后重，恩合死前酬。养骥须怜瘦，栽松莫厌秋。今朝两行泪，一半血和流。
罗隐,旅舍书怀寄所知二首（后首一作汉东秋思）,思量前事不堪寻，牢落馀情满素琴。四海岂无腾跃路，一家长有别离心。道从汩没甘雌伏，迹恐因循更陆沈。寂寞谁应吊空馆，异乡时节独沾襟。簟卷两床琴瑟秋，暂凭前计奈相尤。尘飘马尾甘蓬转，酒忆江边有梦留。隋帝旧祠虽寂寞，楚妃清唱亦风流。可怜别恨无人见，独背残阳下寺楼。
刘禹锡,途中早发,中庭望启明，促促事晨征。寒树鸟初动，霜桥人未行。水流白烟起，日上彩霞生。隐士应高枕，无人问姓名。
张籍,题李山人幽居,襄阳南郭外，茅屋一书生。无事焚香坐，有时寻竹行。画苔藤杖细，踏石笋鞋轻。应笑风尘客，区区逐世名。
皮日休,病中有人惠海蟹转寄鲁望,绀甲青筐染菭衣，岛夷初寄北人时。离居定有石帆觉，失伴唯应海月知。族类分明连琐gD，形容好个似蟛蜞。病中无用霜螯处，寄与夫君左手持。
韦应物,冬至夜寄京师诸弟兼怀崔都水,理郡无异政，所忧在素餐。徒令去京国，羁旅当岁寒。子月生一气，阳景极南端。已怀时节感，更抱别离酸。私燕席云罢，还斋夜方阑。邃幕沉空宇，孤灯照床单。应同兹夕念，宁忘故岁欢。川途恍悠邈，涕下一阑干。
白居易,赠苏炼师,两鬓苍然心浩然，松窗深处药炉前。携将道士通宵语，忘却花时尽日眠。明镜懒开长在匣，素琴欲弄半无弦。犹嫌庄子多词句，只读逍遥六七篇。
赵彦伯,苑中遇雪应制,千钟圣酒御筵披，六出祥英乱绕枝。即此神仙对琼圃，何烦辙迹向瑶池。
皮日休,陈先辈故居,杉桂交阴一里馀，逢人浑似洞天居。千株橘树唯沽酒，十顷莲塘不买鱼。藜杖闲来侵径竹，角巾端坐满楼书。襄阳无限烟霞地，难觅幽奇似此殊。
李远,咏鸳鸯,鸳鸯离别伤，人意似鸳鸯。试取鸳鸯看，多应断寸肠。
王建,三台（宫中二首，江南四首）,鱼藻池边射鸭，芙蓉苑里看花。日色柘袍相似，不著红鸾扇遮。池北池南草绿，殿前殿后花红。天子千秋万岁，未央明月清风。扬州桥边小妇，长干市里商人。三年不得消息，各自拜鬼求神。青草湖边草色，飞猿岭上猿声。万里三湘客到，有风有雨人行。树头花落花开，道上人去人来。朝愁暮愁即老，百年几度三台。斗身强健且为，头白齿落难追。准拟百年千岁，能得几许多时。
刘长卿,赠普门上人,支公身欲老，长在沃洲多。惠力堪传教，禅心久伏魔。山云随坐夏，江草伴头陀。借问回心后，贤愚去几何。
张九龄,奉和圣制经河上公庙,昔者河边叟，谁知隐与仙。姓名终不识，章句此空传。迹为坐忘晦，言犹强著诠。精灵竟何所，祠宇独依然。道在纡宸眷，风行动睿篇。从兹化天下，清净复何先。
许浑,南海使院对菊怀丁卯别墅,何处曾移菊，溪桥鹤岭东。篱疏还有艳，园小亦无丛。日晚秋烟里，星繁晓露中。影摇金涧水，香染玉潭风。罢酒惭陶令，题诗答谢公。朝来数花发，身在尉佗宫。
谭用之,秋夜同友人话旧,露下银河雁度频，囊中垆火几时真。数茎白发生浮世，一盏寒灯共故人。云外簟凉吟峤月，岛边花暖钓江春。何当归去重携手，依旧红霞作近邻。
吕岩,宋朝张天觉为相之日有褴缕道人及门求施…留诗于案上云,捏土为香事有因，世间宜假不宜真。皇朝宰相张天觉，天下云游吕洞宾。
贯休,别李常侍,楚水和烟海浪通，又擎杯锡去山东。道情虽拟攀孤鹤，诗业那堪至远公。梦入深云香雨滴，吟搜残雪石林空。朱门再到知何日，一片征帆万里风。
刘长卿,秋杪江亭有作（一作秋杪干越亭）,寂寞江亭下，江枫秋气斑。世情何处澹，湘水向人闲。寒渚一孤雁，夕阳千万山。扁舟如落叶，此去未知还。
王维,戏嘲史寰,清风细雨湿梅花，骤马先过碧玉家。正值楚王宫里至，门前初下七香车。
刘长卿,逢雪宿芙蓉山主人,日暮苍山远，天寒白屋贫。柴门闻犬吠，风雪夜归人。
王建,古谣,一东一西垄头水，一聚一散天边霞。一来一去道上客，一颠一倒池中麻。
杜牧,八月十二日得替后移居霅溪馆，因题长句四韵,万家相庆喜秋成，处处楼台歌板声。千岁鹤归犹有恨，一年人住岂无情。夜凉溪馆留僧话，风定苏潭看月生。景物登临闲始见，愿为闲客此闲行。
白居易,浔阳春三首（元和十二年作）·春生,春生何处暗周游，海角天涯遍始休。先遣和风报消息，续教啼鸟说来由。展张草色长河畔，点缀花房小树头。若到故园应觅我，为传沦落在江州。
杜甫,追酬故高蜀州人日见寄,自蒙蜀州人日作，不意清诗久零落。今晨散帙眼忽开，迸泪幽吟事如昨。呜呼壮士多慷慨，合沓高名动寥廓。叹我凄凄求友篇，感时郁郁匡君略。锦里春光空烂熳，瑶墀侍臣已冥莫。潇湘水国傍鼋鼍，鄠杜秋天失雕鹗。东西南北更谁论，白首扁舟病独存。遥拱北辰缠寇盗，欲倾东海洗乾坤。边塞西蕃最充斥，衣冠南渡多崩奔。鼓瑟至今悲帝子，曳裾何处觅王门。文章曹植波澜阔，服食刘安德业尊。长笛谁能乱愁思，昭州词翰与招魂。
白居易,赠朱道士,仪容白皙上仙郎，方寸清虚内道场。两翼化生因服药，三尸卧死为休粮。醮坛北向宵占斗，寝室东开早纳阳。尽日窗间更无事，唯烧一炷降真香。
赵冬曦,和燕公岳州山城,为吏恩犹旧，投沙惠此蒙。江边悠尔处，泗上宛然同。访道精言合，论经大义通。鸣琴有真气，况已沐清风。
施肩吾,途中逢少女,身倚西门笑向东，牡丹初折一枝红。市头日卖千般镜，知落谁家新匣中。
许敬宗,拟江令于长安归扬州九日赋,本逐征鸿去，还随落叶来。菊花应未满，请待诗人开。
赵嘏,昔昔盐二十首·彩凤逐帷低,巧绣双飞凤，朝朝伴下帷。春花那见照，暮色已频欺。欲卷思君处，将啼裛泪时。何年征戍客，传语报佳期。
张子容,相和歌辞·春江花月夜二首,林花发岸口，气色动江新。此夜江中月，流光花上春。分明石潭里，宜照浣纱人。交甫怜瑶佩，仙妃难重期。沉沉绿江晚，惆怅碧云姿。初逢花上月，言是弄珠时。
NA,郊庙歌辞·梁郊祀乐章·庆和,烟燎升，礼容彻。诚感达，人神悦。灵贶彰，圣情结。玉座寂，金炉歇。
贾岛,逢博陵故人彭兵曹,曲阳分散会京华，见说三年住海涯。别后解餐蓬虆子，向前未识牧丹花。偶逢日者教求禄，终傍泉声拟置家。蹋雪携琴相就宿，夜深开户斗牛斜。
高適,送虞城刘明府谒魏郡苗太守,天官苍生望，出入承明庐。肃肃领旧藩，皇皇降玺书。茂宰多感激，良将复吹嘘。永怀一言合，谁谓千里疏。对酒忽命驾，兹情何起予。炎天昼如火，极目无行车。长路出雷泽，浮云归孟诸。魏郡十万家，歌钟喧里闾。传道贤君至，闭关常晏如。君将挹高论，定是问樵渔。今日逢明圣，吾为陶隐居。
薛能,柘枝词三首（乐府诗集题作柘枝调）,同营三十万，震鼓伐西羌。战血粘秋草，征尘搅夕阳。归来人不识，帝里独戎装。悬军征拓羯，内地隔萧关。日色昆仑上，风声朔漠间。何当千万骑，飒飒贰师还。意气成功日，春风起絮天。楼台新邸第，歌舞小婵娟。急破催摇曳，罗衫半脱肩。
杜牧,早春赠军事薛判官,雪后新正半，春来四刻长。晴梅朱粉艳，嫩水碧罗光。弦管开双调，花钿坐两行。唯君莫惜醉，认取少年场。
张文琮,相和歌辞·昭君词,戒途飞万里，回首望三秦。忽见天山雪，还疑上苑春。玉痕垂泪粉，罗袂拂胡尘。为得胡中曲，还悲远嫁人。
钱起,中书王舍人辋川旧居,几年家绝壑，满径种芳兰。带石买松贵，通溪涨水宽。诵经连谷响，吹律减云寒。谁谓桃源里，天书问考槃。一从解蕙带，三入偶蝉冠。今夕复何夕，归休寻旧欢。片云隔苍翠，春雨半林湍。藤长穿松盖，花繁压药栏。景深青眼下，兴绝彩毫端。笑向同来客，登龙此地难。
张祜,题招隐寺,千年戴颙宅，佛庙此崇修。古井人名在，清泉鹿迹幽。竹光寒闭院，山影夜藏楼。未得高僧旨，烟霞空暂游。
陆龟蒙,吴宫怀古,香径长洲尽棘丛，奢云艳雨只悲风。吴王事事须亡国，未必西施胜六宫。
裴迪,与卢员外象过崔处士兴宗林亭,乔柯门里自成阴，散发窗中曾不簪。逍遥且喜从吾事，荣宠从来非我心。
皎然,晨登乐游原，望终南积雪,凌晨拥弊裘，径上古原头。雪霁山疑近，天高思若浮。琼峰埋积翠，玉嶂掩飞流。曜彩含朝日，摇光夺寸眸。寒空标瑞色，爽气袭皇州。清眺何人得，终当独再游。
卢僎,临川送别,秋郊日半隐，野树烟初映。风水正萧条，那甚动离咏。
裴略,为温仆射嘲竹,竹，风吹青肃肃。凌冬叶不凋，经春子不熟。虚心未得待国士，皮上何须生节目。
李贺,酒罢张大彻索赠诗（时张初效潞幕）,长鬣张郎三十八，天遣裁诗花作骨。往还谁是龙头人，公主遣秉鱼须笏。太行青草上白衫，匣中章奏密如蚕。金门石阁知卿有，豸角鸡香早晚含。陇西长吉摧颓客，酒阑感觉中区窄。葛衣断碎赵城秋，吟诗一夜东方白。
张易之,泛舟侍宴应制,平明出御沟，解缆坐回舟。绿水澄明月，红罗结绮楼。弦歌争浦入，冠盖逐川流。白鱼臣作伴，相对舞王舟。
齐己,荆门疾中喜谢尊师自南岳来、相里秀才自京至,闲堂昼卧眼初开，强起徐行绕砌苔。鹤氅人从衡岳至，鹑衣客自洛阳来。坐闻邻树栖幽鸟，吟觉江云发早雷。西笑东游此相别，两途消息待谁回。
高骈,海翻,几经人事变，又见海涛翻。徒起如山浪，何曾洗至冤。
李白,登单父陶少府半月台,陶公有逸兴，不与常人俱。筑台像半月，回向高城隅。置酒望白云，商飙起寒梧。秋山入远海，桑柘罗平芜。水色渌且明，令人思镜湖。终当过江去，爱此暂踟蹰。
钱起,重送陆侍御使日本,万里三韩国，行人满目愁。辞天使星远，临水涧霜秋。云佩迎仙岛，虹旌过蜃楼。定知怀魏阙，回首海西头。
韩愈,条山苍（中条山在黄河之西）,条山苍，河水黄。浪波沄沄去，松柏在山冈。
李隆基,过王濬墓,吴国分牛斗，晋室命龙骧。受任敌已灭，策勋名不彰。居美未尽善，矜功徒自伤。长戟今何在，孤坟此路傍。不观松柏茂，空馀荆棘场。叹嗟悬剑陇，谁识梦刀祥。
苏颋,人日重宴大明宫恩赐彩缕人胜应制,疏龙磴道切昭回，建凤旗门绕帝台。七叶仙蓂依月吐，千株御柳拂烟开。初年竞贴宜春胜，长命先浮献寿杯。是日皇灵知窃幸，群心就捧大明来。
戎昱,长安秋夕（一作中秋感怀）,八月更漏长，愁人起常早。闭门寂无事，满院生秋草。昨宵西窗梦，梦入荆南道。远客归去来，在家贫亦好。
李白,酬岑勋见寻就元丹丘对酒相待，以诗见招,黄鹤东南来，寄书写心曲。倚松开其缄，忆我肠断续。不以千里遥，命驾来相招。中逢元丹丘，登岭宴碧霄。对酒忽思我，长啸临清飙。蹇予未相知，茫茫绿云垂。俄然素书及，解此长渴饥。策马望山月，途穷造阶墀。喜兹一会面，若睹琼树枝。忆君我远来，我欢方速至。开颜酌美酒，乐极忽成醉。我情既不浅，君意方亦深。相知两相得，一顾轻千金。且向山客笑，与君论素心。
张志和,空洞歌,无自而然，自然之元；无造而化，造化之端。廓然悫然，其形团圞。反尔之视，绝尔之思，可以观。
杜牧,重登科,星汉离宫月出轮，满街含笑绮罗春。花前每被青蛾问，何事重来只一人。
无可,奉和段著作山居呈诸同志三首次本韵,香花怀道侣，巾舄立双童。解印鸳鸿内，抽毫水石中。履温行烧地，衣赤动霞风。又似朝天去，诸僧不可同。官辞中秘府，疏放野麋齐。偃仰青霄近，登临白日低。折腰窥乳窦，定足涉冰溪。染翰挥岚翠，僧名几处题。暂收丹陛迹，独往乱山居。入雪知人远，眠云觉俗虚。足垂岩顶石，缨濯洞中渠。只见僧酬答，新归绝壑书。
杜光庭,题龙鹄山,抽得闲身伴瘦筇，乱敲青碧唤蛟龙。道人扫径收松子，缺月初圆天柱峰。
谭用之,再游韦曲山寺,鹊岩烟断玉巢欹，罨画春塘太白低。马踏翠开垂柳寺，人耕红破落花蹊。千年胜概咸原上，几代荒凉绣岭西。碧吐红芳旧行处，岂堪回首草萋萋。
钱起,小园招隐,支离鲜兄弟，形影如手足。但遂饮冰节，甘辞代耕禄。斑衣在林巷，始觉无羁束。交柯低户阴，闲鸟将雏宿。穷通世情阻，日夜苔径绿。谁言北郭贫，能分晏婴粟。
刘得仁,慈恩寺塔下避暑,古松凌巨塔，修竹映空廊。竟日闻虚籁，深山只此凉。僧真生我静，水淡发茶香。坐久东楼望，钟声振夕阳。
上官仪,酬薛舍人万年宫晚景寓直怀友,奕奕九成台，窈窕绝尘埃。苍苍万年树，玲珑下冥雾。池色摇晚空，岩花敛馀煦。清切丹禁静，浩荡文河注。留连穷胜托，夙期暌善谑。东望安仁省，西临子云阁。长啸披烟霞，高步寻兰若。金狄掩通门，雕鞍归骑喧。燕姝对明月，荆艳促芳尊。别有青山路，策杖访王孙。
牟融,陈使君山庄,新卜幽居地自偏，士林争羡使君贤。数椽潇洒临溪屋，十亩膏腴附郭田。流水断桥芳草路，淡烟疏雨落花天。秋成准拟重来此，沉醉何妨一榻眠。
陈子昂,白帝城怀古,日落沧江晚，停桡问土风。城临巴子国，台没汉王宫。荒服仍周甸，深山尚禹功。岩悬青壁断，地险碧流通。古木生云际，孤帆出雾中。川途去无限，客思坐何穷。
钱起,巨鱼纵大壑,巨鱼纵大壑，遂性似乘时。奋跃风生鬣，腾凌浪鼓鳍。龙摅回地轴，鲲化想天池。方快吞舟意，尤殊在藻嬉。倾危嗟幕燕，隐晦诮泥龟。喻士逢明主，才猷得所施。
刘乙,题建造寺,曾看画图劳健羡，如今亲见画犹粗。减除天半石初泐，欠却几株松未枯。题像阁人渔浦叟，集生台鸟谢城乌。我来一听支公论，自是吾身幻得吾。
张萧远,履春冰,一步一愁新，轻轻恐陷人。薄光全透日，残影半销春。蝉想行时翼，鱼惊蹋处鳞。底虚难驻足，岸阔怯回身。岂暇踟蹰久，宁辞顾盼频。愿将兢慎意，从此赴通津。
刘长卿,送史判官奏事之灵武，兼寄巴西亲故,中州日纷梗，天地何时泰。独有西归心，遥悬夕阳外。故人奉章奏，此去论利害。阳雁南渡江，征骖去相背。因君欲寄远，何处问亲爱。空使沧洲人，相思减衣带。
顾非熊,送李廓侍御赴剑南,鸟道见狼烟，元戎正急贤。图书借朋友，吟咏入戈鋋。山色城池近，江声鼓角连。不应夸战胜，知在檄蛮篇。
良乂,答卢邺,风泉只向梦中闻，身外无馀可寄君。当户一轮惟晓月，挂檐数片是秋云。
齐己,送赵长史归闽川,荆门与闽越，关戍隔三千。风雪扬帆去，台隍指海边。客情消旅火，王化似尧年。莫失春回约，江城谷雨前。
崔兴宗,青雀歌,青扈绕青林，翩翾陋体一微禽。不应常在藩篱下，他日凌云谁见心。
罗隐,送杨炼师却归贞浩岩,宦途不复更经营，归去东南任意行。别后几回思会面，到来相见似前生。久居竹盖知勤苦，旧业莲峰想变更。为谢佯狂吴道士，耳中时有铁船声。
郑谷,赵璘郎中席上赋蝴蝶,寻艳复寻香，似闲还似忙。暖烟沈蕙径，微雨宿花房。书幌轻随梦，歌楼误采妆。王孙深属意，绣入舞衣裳。
韩翃,送监军李判官,上客佩双剑，东城喜再游。旧从张博望，新事郑长秋。踏水回金勒，看风试锦裘。知君不久住，汉将扫旄头。
崔融1,嵩山石淙侍宴应制,洞口仙岩类削成，泉香石冷昼含清。龙旗画月中天下，凤管披云此地迎。树作帷屏阳景翳，芝如宫阙夏凉生。今朝出豫临悬圃，明日陪游向赤城。
白居易,别春炉,暖阁春初入，温炉兴稍阑。晚风犹冷在，夜火且留看。独宿相依久，多情欲别难。谁能共天语，长遣四时寒。
李咸用,别所知,有路有西东，天涯自恨同。却须深酌酒，况不比飘蓬。帆冒新秋雨，鼓传微浪风。闰牵寒气早，何浦值宾鸿。
杜牧,岁旦朝回口号,星河犹在整朝衣，远望天门再拜归。笑向春风初五十，敢言知命且知非。
翁承赞,松,倚涧临溪自屈蟠，雪花销尽藓花干。幽枝好折为谈柄，入手方知有岁寒。
顾况,送行歌,送行人，歌一曲，何者为泥何者玉。年华已向秋草里，春梦犹传故山绿。
欧阳瑾,折杨柳,垂柳拂妆台，葳蕤叶半开。年华枝上见，边思曲中来。嫩色宜新雨，轻花伴落梅。朝朝倦攀折，征戍几时回。
方干,桐庐江阁,风烟百变无定态，缅想画人虚损心。卷箔槛前沙鸟散，垂钩床下锦鳞沈。白云野寺凌晨磬，红树孤村遥夜砧。此地四时抛不得，非唯盛暑事开襟。
岑参,春兴戏题赠李侯,黄雀始欲衔花来，君家种桃花未开。长安二月眼看尽，寄报春风早为催。
岑参,送李郎尉武康,潘郎腰绶新，霅上县花春。山色低官舍，湖光映吏人。不须嫌邑小，莫即耻家贫。更作东征赋，知君有老亲。
张九龄,和王司马折梅寄京邑昆弟,离别念同嬉，芬荣欲共持。独攀南国树，遥寄北风时。林惜迎春早，花愁去日迟。还闻折梅处，更有棣华诗。
NA,真符女与申屠澄赠和诗（澄赠）,一尉惭梅福，三年愧孟光。此情何所喻，川上有鸳鸯。
徐铉,忆新淦觞池寄孟宾于员外,往年淦水驻行轩，引得清流似月圆。自有谿光还碧甃，不劳人力递金船。润滋苔藓欺茵席，声入杉松当管弦。珍重诗人频管领，莫教尘土咽潺潺。
耿湋,宋中,百战无军食，孤城陷虏尘。为伤多易子，翻吊浅为臣。漫漫东流水，悠悠南陌人。空思前事往，向晓泪沾巾。
韩愈,和仆射相公朝回见寄,尽瘁年将久，公今始暂闲。事随忧共减，诗与酒俱还。放意机衡外，收身矢石间。秋台风日迥，正好看前山。
顾况,丘小府小鼓歌,地盘山鸡犹可像，坎坎砰砰随手长。夜半高楼沈醉时，万里踏桥乱山响。
齐己,赠无本上人,往年吟月社，因乱散扬州。未免无端事，何妨出世流。洞庭禅过腊，衡岳坐经秋。终说将衣钵，天台老去休。
许浑,伤虞将军（一作伤河东虞押衙）,白首从军未有名，近将孤剑到江城。巴童戍久能番语，胡马调多解汉行。对雪夜穷黄石略，望云秋计黑山程。可怜身死家犹远，汴水东流无哭声。
王周,志峡船具诗·百丈,少尝侍先君，馀闲诵白氏。始得入峡诗，深味作诗旨。云有万仞山，云有千丈水。自念坎壈时，尤多兢慎理。山束峡如口，水漱石如齿。孤舟行其中，薄冰犹坦履。孱颜屹焉立，汹涌勃然起。百丈为前牵，万险即平砥。破之以筼筜，续之以麻枲。砺之坚以节，引之直如矢。杼轴连半空，长短随两涘。铁锁枉驰名，锦缆谩称美。长绳岂能系，朽索何足拟。苟非dJ之为，胡可力行此。
张说,奉和圣制爰因巡省途次旧居应制,葱郁兴王郡，殷忧启圣图。周成会西土，汉武幸南都。岁卜銮舆迈，农祠雁政敷。武威棱外域，文教靡中区。警跸干戈捧，朝宗万玉趋。旧藩人事革，新化国容殊。壁有真龙画，庭馀鸣凤梧。丛觞祝尧寿，合鼎献汤厨。阳乐寒初变，春恩蛰更苏。三耆颁命服，五稔复田输。君赋大风起，人歌湛露濡。从臣观玉叶，方愿纪灵符。
李峤,箫,虞舜调清管，王褒赋雅音。参差横凤翼，搜索动人心。，。，。
李频,题长孙桐树,一去龙门侧，千年凤影移。空馀剪圭处，无复在孙枝。
张蠙,钱塘夜宴留别郡守,四方骚动一州安，夜列樽罍伴客欢。觱栗调高山阁迥，虾蟆更促海声寒。屏间佩响藏歌妓，幕外刀光立从官。沈醉不愁归棹远，晚风吹上子陵滩。
李白,白鸠辞（一作夷则格上白鸠拂舞辞）,铿鸣钟，考朗鼓。歌白鸠，引拂舞。白鸠之白谁与邻，霜衣雪襟诚可珍。含哺七子能平均。食不噎，性安驯。首农政，鸣阳春。天子刻玉杖，镂形赐耆人。白鹭之白非纯真，外洁其色心匪仁。阙五德，无司晨，胡为啄我葭下之紫鳞。鹰鹯雕鹗，贪而好杀。凤凰虽大圣，不愿以为臣。
杜荀鹤,将过湖南经马当山庙因书三绝,人说马当波浪险，我经波浪似通衢。大凡君子行藏是，自有龙神卫过湖。贪残官吏虔诚谒，毒害商人沥胆过。只怕马当山下水，不知平地有风波。九江连海一般深，未必船经庙下沈。头上苍苍没瞒处，不如平取一生心。
吴融,松江晚泊,吴台越峤两分津，万万樯乌簇夜云。吟尽长江一江月，更无人似谢将军。
武元衡,秋夜寄江南旧游,寥落九秋晚，端忧时物残。隔林萤影度，出禁漏声寒。愁雨洞房掩，孤灯遥夜阑。怀贤梦南国，兴尽水漫漫。
白居易,池窗,池晚莲芳谢，窗秋竹意深。更无人作伴，唯对一张琴。
贾至,送李侍御,我年四十馀，已叹前路短。羁离洞庭上，安得不引满。李侯忘情者，与我同疏懒。孤帆泣潇湘，望远心欲断。
姚合,乞酒,闻君有美酒，与我正相宜。溢瓮清如水，黏杯半似脂。岂唯消旧病，且要引新诗。况此便便腹，无非是满卮。
李中,送张惟贞少府之江阴,相送烟汀畔，酒阑登小舟。离京梅雨歇，到邑早蝉秋。俗必期康济，诗谁互唱酬。晚凉诸吏散，海月入虚楼。
李白,独漉篇,独漉水中泥，水浊不见月。不见月尚可，水深行人没。越鸟从南来，胡鹰亦北渡。我欲弯弓向天射，惜其中道失归路。落叶别树，飘零随风。客无所托，悲与此同。罗帏舒卷，似有人开。明月直入，无心可猜。雄剑挂壁，时时龙鸣。不断犀象，绣涩苔生。国耻未雪，何由成名。神鹰梦泽，不顾鸱鸢。为君一击，鹏抟九天。
张乔,台城,宫殿馀基长草花，景阳宫树噪村鸦。云屯雉堞依然在，空绕渔樵四五家。
黄滔,游东林寺,长生犹自重无生，言让仙祠佛寺成。碑折谁忘康乐制，山灵表得远公名。松形入汉藤萝短，僧语离经耳目清。莫怪迟迟不归去，童年已梦绕林行。
皎然,送卢孟明还上都,江皋北风至，归客独伤魂。楚水逢乡雁，平陵忆故园。征骖嘶别馆，落日隐寒原。应及秦川望，春华满国门。
张说,游灉湖上寺,湖上奇峰积，山中芳树春。何知绝世境，来遇赏心人。清旧岩前乐，呦嘤鸟兽驯。静言观听里，万法自成轮。
梁琼,远意,脉脉长摅气，微微不离心。叩头从此去，烦恼阿谁禁。
谭用之,贻僧》）织槛锦纹苔乍结，堕书花印菊初残。（《宿西溪隐士》）光阴老去无成事，富贵不来争奈何。（《途中》）眠云无限好知己，应笑不归花满樽。（《入关》，以上并《吟窗杂录,流水物情谙世态，落花春梦厌尘劳。
张潮,长干行（一作李白诗，一作李益诗）,忆昔深闺里，烟尘不曾识。嫁与长干人，沙头候风色。五月南风兴，思君下巴陵。八月西风起，想君发扬子。去来悲如何，见少离别多。湘潭几日到，妾梦越风波。昨夜狂风度，吹折江头树。淼淼暗无边，行人在何处。北客真三公，朱衣满江中。薄暮来投宿，数朝不肯东。好乘浮云骢，佳期兰渚东。鸳鸯绿浦上，翡翠锦屏中。自怜十五馀，颜色桃花红。那作商人妇，愁水复愁风。
李续,和绵州于中丞登越王楼见寄（时为同州刺史）,早年登此楼，退想不胜愁。地远二千里，时将四十秋。邅迍多失路，华皓任虚舟。诗酒虽堪使，何因得共游。
权德舆,醉后,美禄与贤人，相逢自可亲。愿将花柳月，尽赏醉乡春。
曹邺,长相思,翦妾身上巾，赠郎伤妾神。郎车不暂停，妾貌宁长春。春天无停雪，沧海无停津。遣妾空床梦，夜夜随车轮。
张说,南中赠高六戬,北极辞明代，南溟宅放臣。丹诚由义尽，白发带愁新。鸟坠炎洲气，花飞洛水春。平生歌舞席，谁忆不归人。
杜甫,奉送卿二翁统节度镇军还江陵,火旗还锦缆，白马出江城。嘹唳吟笳发，萧条别浦清。寒空巫峡曙，落日渭阳明。留滞嗟衰疾，何时见息兵。
王泠然,山寺》）陈兵剑阁山将动，饮马珠江水不流。（咏八阵图送人）官微思倚玉，文浅怯投珠。（《赠张公子协律,林狖欺童子，山精试老僧。
王绩,题酒店壁,昨夜瓶始尽，今朝瓮即开。梦中占梦罢，还向酒家来。
皎然,戏题二首,看饮逢歌日屡曛，我身何似系浮云。时人不解野僧意，归去溪头作鸟群。喧喧共在是非间，终日谁知我自闲。偶客狂歌何所为，欲于人事强相关。
吴融,途中见杏花,一枝红艳出墙头，墙外行人正独愁。长得看来犹有恨，可堪逢处更难留。林空色暝莺先到，春浅香寒蝶未游。更忆帝乡千万树，澹烟笼日暗神州。
李建勋,柳花寄宋明府,每爱江城里，青春向尽时。一回新雨歇，是处好风吹。破石黏虫网，高楼扑酒旗。遥知陶令宅，五树正离披。
白居易,赠僧五首·自远禅师（远以无事为佛事）,自出家来长自在，缘身一衲一绳床。令人见即心无事，每一相逢是道场。
司空曙,长林令卫象饧丝结歌,主人雕盘盘素丝，寒女眷眷墨子悲。乃言假使饧为之，八珍重沓失颜色。手援玉箸不敢持，始状芙蓉新出水。仰坼重衣倾万蕊，又如合欢交乱枝，红茸向暮花参差。吴蚕络茧抽尚绝，细缕纤毫看欲灭。雪发羞垂倭堕鬟，绣囊畏并茱萸结。我爱此丝巧，妙绝世间无，为君作歌陈座隅。
唐彦谦,六月十三日上陈微博士,骄云飞散雨，随风为有无。老农终岁心，望施在须臾。平生官田粟，长此礼义躯。置之且勿戚，一饱任妻孥。青青泽中蒲，九夏气凄寒。翾翾翠碧羽，照影苍溪间。巢由薄天下，俗士荣一官。小大各有适，自全良独难。穷居无公忧，私此长夏日。蚊蝇如俗子，正尔相妒嫉。麾驱非吾任，遁避亦无术。惟当俟其定，静坐万虑一。
张籍,送吴炼师归王屋,玉阳峰下学长生，玉洞仙中已有名。独戴熊须冠暂出，唯将鹤尾扇同行。炼成云母休炊爨，已得雷公当吏兵。却到瑶坛上头宿，应闻空里步虚声。
舒道纪,兰溪灵瑞观,澄心坐清境，虚白生林端。夜静笑声出，月明松影寒。绛霞封药灶，碧窦溅斋坛。海树几回老，先生棋未残。
崔湜,送梁卿王郎中使东蕃吊册,梁侯上卿秀，王子中台杰。赠册绥九夷，旌旃下双阙。西堂礼乐送，南陌轩车别。征路入海云，行舟溯江月。兹邦久钦化，历载归朝谒。皇心谅所嘉，寄尔宣风烈。
张仲素,太平词,圣德超千古，皇威静四方。苍生今息战，无事觉时良。
张琰,句,年年人自老，日日水东流。庭芳自摇落，永念结中肠。
李隆基,同刘晃喜雨,节变寒初尽，时和气已春。繁云先合寸，膏雨自依旬。飒飒飞平野，霏霏静暗尘。悬知花叶意，朝夕望中新。
陆龟蒙,和袭美寄题镜岩周尊师所居,见说身轻鹤不如，石房无侣共云居。清晨自削灵香柹，独夜空吟碧落书。十洞飞精应遍吸，一簪秋发未曾梳。知君便入悬珠会，早晚东骑白鲤鱼。
司空图,乱后,羽书传栈道，风火隔乡关。病眼那堪泣，伤心不到间。
萧彧,送钟员外（赋月）,丽汉金波满，当筵玉斝倾。因思频聚散，几复换亏盈。光彻离襟冷，声符别管清。那堪还目此，两地倚楼情。
李显,石淙（太子时作）,三阳本是标灵纪，二室由来独擅名。霞衣霞锦千般状，云峰云岫百重生。水炫珠光遇泉客，岩悬石镜厌山精。永愿乾坤符睿算，长居膝下属欢情。
刘禹锡,同乐天登栖灵寺塔,步步相携不觉难，九层云外倚阑干。忽然笑语半天上，无限游人举眼看。
陆扆,禁林闻晓莺,曙色分层汉，莺声绕上林。报花开瑞锦，催柳绽黄金。断续随风远，间关送月沈。语当温树近，飞觉禁园深。绣户惊残梦，瑶池啭好音。愿将栖息意，从此沃天心。
羊昭业,皮袭美见留小宴次韵,泽国春来少遇晴，有花开日且飞觥。王戎似电休推病，周顗才醒众却惊。芳景渐浓偏属酒，暖风初畅欲调莺。知君不肯然官烛，争得华筵彻夜明。
李中,和朐阳载笔鲁裕见寄,燕台多事每开颜，相许论交淡薄间。饮兴共怜芳草岸，吟情同爱夕阳山。露浓小径蛩声咽，月冷空庭竹影闲。何事此时攀忆甚，与君俱是别乡关。
皎然,送简栖上人之建州觐使君舅,乱峰江上色，羡尔及秋行。释氏推真子，郗家许贵甥。氎花新雨净，帆叶好风轻。千里依元舅，回潮亦有情。
殷尧藩,夜酌溪楼,楼居溪上凉生早，坐对城头起暮笳。打鼓泊船何处客，捣衣隔竹是谁家。玉绳低转宵初迥，银烛高烧月近斜。得意引杯须痛饮，好怀那许负年华。
王建,题寿安南馆,明蒙竹间亭，天暖幽桂碧。云生四面山，水接当阶石。湿树浴鸟痕，破苔卧鹿迹。不缘尘驾触，堪作商皓宅。
白居易,山中与元九书，因题书后,忆昔封书与君夜，金銮殿后欲明天。今夜封书在何处，庐山庵里晚灯前。笼鸟槛猿俱未死，人间相见是何年。
翁绶,雨雪曲,边声四合殷河流，雨雪飞来遍陇头。铁岭探人迷鸟道，阴山飞将湿貂裘。斜飘旌旆过戎帐，半杂风沙入戍楼。一自塞垣无李蔡，何人为解北门忧。
齐己,忆旧山,谁请衰羸住北州，七年魂梦旧山丘。心清槛底潇湘月，骨冷禅中太华秋。高节未闻驯虎豹，片言何以傲王侯。应须脱洒孤峰去，始是分明个剃头。
乾康,赋残雪,六出奇花已住开，郡城相次见楼台。时人莫把和泥看，一片飞从天上来。
曹松,九江送方干归镜湖,一樯悬五两，此日动归风。客路抛湓口，家林入镜中。谭馀云出峤，咏苦月欹空。更若看鳷鹊，何人夜坐同。
白居易,桐树馆重题,阶前下马时，梁上题诗处。惨澹病使君，萧疏老松树。自嗟还自哂，又向杭州去。
耿湋,赠山老人,白首独一身，青山为四邻。虽行故乡陌，不见故乡人。
白居易,梦与李七、庾三十三同访元九,夜梦归长安，见我故亲友。损之在我左，顺之在我右。云是二月天，春风出携手。同过靖安里，下马寻元九。元九正独坐，见我笑开口。还指西院花，仍开北亭酒。如言各有故，似惜欢难久。神合俄顷间，神离欠伸后。觉来疑在侧，求索无所有。残灯影闪墙，斜月光穿牖。天明西北望，万里君知否。老去无见期，踟蹰搔白首。
高適,酬马八效古见赠,深崖无绿竹，秀色徒氛氲。时代种桃李，无人顾此君。奈何冰雪操，尚与蒿莱群。愿托灵仙子，一声吹入云。
高骈,遣兴,把盏非怜酒，持竿不为鱼。唯应嵇叔夜，似我性慵疏。
李纾,唐德明兴圣庙乐章·送神,元精回复，灵贶繁滋。风洒兰路，云摇桂旗。高丘缅邈，凉部逶迟。瞻望靡及，缠绵永思。
杜甫,酬韦韶州见寄,养拙江湖外，朝廷记忆疏。深惭长者辙，重得故人书。白发丝难理，新诗锦不如。虽无南去雁，看取北来鱼。
白居易,新亭病后独坐，招李侍郎公垂,新亭未有客，竟日独何为。趁暖泥茶灶，防寒夹竹篱。头风初定后，眼暗欲明时。浅把三分酒，闲题数句诗。应须置两榻，一榻待公垂。
元稹,奉和窦容州,明公莫讶容州远，一路潇湘景气浓。斑竹初成二妃庙，碧莲遥耸九疑峰。禁林闻道长倾凤，池水那能久滞龙。自叹风波去无极，不知何日又相逢。
温庭筠,烧歌,起来望南山，山火烧山田。微红夕如灭，短焰复相连。差差向岩石，冉冉凌青壁。低随回风尽，远照檐茅赤。邻翁能楚言，倚插欲潸然。自言楚越俗，烧畬为早田。豆苗虫促促，篱上花当屋。废栈豕归栏，广场鸡啄粟。新年春雨晴，处处赛神声。持钱就人卜，敲瓦隔林鸣。卜得山上卦，归来桑枣下。吹火向白茅，腰镰映赪蔗。风驱槲叶烟，槲树连平山。迸星拂霞外，飞烬落阶前。仰面呻复嚏，鸦娘咒丰岁。谁知苍翠容，尽作官家税。
许棠,忆江南,南楚西秦远，名迟别岁深。欲归难遂去，闲忆自成吟。雷电闲倾雨，猿猱斗堕林。眠云机尚在，未忍负初心。
杜甫,高楠,楠树色冥冥，江边一盖青。近根开药圃，接叶制茅亭。落景阴犹合，微风韵可听。寻常绝醉困，卧此片时醒。
李珣,巫山一段云,有客经巫峡，停桡向水湄。楚王曾此梦瑶姬，一梦杳无期。尘暗珠帘卷，香销翠幄垂。西风回首不胜悲，暮雨洒空祠。古庙依青嶂，行宫枕碧流。水声山色锁妆楼，往事思悠悠。云雨朝还暮，烟花春复秋。啼猿何必近孤舟，行客自多愁。
齐己,原上晚望,倚杖聊摅望，寒原远近分。夜来何处火，烧出古人坟。野势盘空泽，江流合暮云。残阳催百鸟，各自著栖群。
杜甫,遣闷奉呈严公二十韵,白水鱼竿客，清秋鹤发翁。胡为来幕下，只合在舟中。黄卷真如律，青袍也自公。老妻忧坐痹，幼女问头风。平地专欹倒，分曹失异同。礼甘衰力就，义忝上官通。畴昔论诗早，光辉仗钺雄。宽容存性拙，剪拂念途穷。露裛思藤架，烟霏想桂丛。信然龟触网，直作鸟窥笼。西岭纡村北，南江绕舍东。竹皮寒旧翠，椒实雨新红。浪簸船应坼，杯干瓮即空。藩篱生野径，斤斧任樵童。束缚酬知己，蹉跎效小忠。周防期稍稍，太简遂匆匆。晓入朱扉启，昏归画角终。不成寻别业，未敢息微躬。乌鹊愁银汉，驽骀怕锦幪。会希全物色，时放倚梧桐。
司空曙,酬崔峒见寄（一作江湖秋思）,趋陪禁掖雁行随，迁放江潭鹤发垂。素浪遥疑太液水，青枫忽似万年枝。嵩南春遍愁魂梦。壶口云深隔路岐。共望汉朝多沛泽，苍蝇早晚得先知。
杜甫,遭田父泥饮美严中丞,步屟随春风，村村自花柳。田翁逼社日，邀我尝春酒。酒酣夸新尹，畜眼未见有。回头指大男，渠是弓弩手。名在飞骑籍，长番岁时久。前日放营农，辛苦救衰朽。差科死则已，誓不举家走。今年大作社，拾遗能住否。叫妇开大瓶，盆中为吾取。感此气扬扬，须知风化首。语多虽杂乱，说尹终在口。朝来偶然出，自卯将及酉。久客惜人情，如何拒邻叟。高声索果栗，欲起时被肘。指挥过无礼，未觉村野丑。月出遮我留，仍嗔问升斗。
王维,陇头吟,长安少年游侠客，夜上戍楼看太白。陇头明月迥临关，陇上行人夜吹笛。关西老将不胜愁，驻马听之双泪流。身经大小百馀战，麾下偏裨万户侯。苏武才为典属国，节旄落尽海西头。
元稹,刘颇诗,一言感激士，三世义忠臣。破瓮嫌妨路，烧庄耻属人。迥分辽海气，闲踏洛阳尘。傥使权由我，还君白马津。
陈贶,景阳台怀古,景阳六朝地，运极自依依。一会皆同是，到头谁论非。酒浓沈远虑，花好失前机。见此尤宜戒，正当家国肥。
权德舆,次滕老庄,征途无旅馆，当昼喜逢君。羸病仍留客，朝朝扫白云。
孟郊,春日有感,雨滴草芽出，一日长一日。风吹柳线垂，一枝连一枝。独有愁人颜，经春如等闲。且持酒满杯，狂歌狂笑来。
罗邺,自蜀入关,文战连输未息机，束书携剑定前非。近来从听事难得，休去且无山可归。匹马出门还怅望，孤云何处是因依。斜阳驿路西风紧，遥指人烟宿翠微。
夏侯子云,药圃,绿叶红英遍，仙经自讨论。偶移岩畔菊，锄断白云根。
徐月英,送人,惆怅人间万事违，两人同去一人归。生憎平望亭前水，忍照鸳鸯相背飞。
杜甫,李鄠县丈人胡马行,丈人骏马名胡骝，前年避胡过金牛。回鞭却走见天子，朝饮汉水暮灵州。自矜胡骝奇绝代，乘出千人万人爱。一闻说尽急难材，转益愁向驽骀辈。头上锐耳批秋竹，脚下高蹄削寒玉。始知神龙别有种，不比俗马空多肉。洛阳大道时再清，累日喜得俱东行。凤臆龙鬐未易识，侧身注目长风生。
徐铉,赋得秋江晚照,落日照平流，晴空万里秋。轻明动枫叶，点的乱沙鸥。罾网鱼梁静，笞簦稻穗收。不教行乐倦，冉冉下城楼。
李绅,题白乐天文集,寄玉莲花藏，缄珠贝叶扃。院闲容客读，讲倦许僧听。部列雕金榜，题存刻石铭。永添鸿宝集，莫杂小乘经。
周瑀,送潘三入京,故人嗟此别，相送出烟坰。柳色分官路，荷香入水亭。离歌未尽曲，酌酒共忘形。把手河桥上，孤山日暮青。
胡皓,出峡,巴东三峡尽，旷望九江开。楚塞云中出，荆门水上来。鱼龙潜啸雨，凫雁动成雷。南国秋风晚，客思几悠哉。
罗邺,途中寄友人,秋庭怅望别君初，折柳分襟十载馀。相见或因中夜梦，寄来多是隔年书。携樽座外花空老，垂钓江头柳渐疏。裁得诗凭千里雁，吟来宁不忆吾庐。
郑谷,谷比岁受同年丈人故川守李侍郎教谕衰晏龙钟益用…自贻,多感京河李丈人，童蒙受教便书绅。文章至竟无功业，名宦由来致苦辛。皎日还应知守道，平生自信解甘贫。孤单所得皆逾分，归种敷溪一亩春。
戎昱,早梅,一树寒梅白玉条，迥临村路傍溪桥。应缘近水花先发，疑是经春雪未销。
孟郊,惜苦,于鹄值谏议，以球不能官。焦蒙值舍人，以杯不得完。可惜大雅旨，意此小团栾。名回不敢辨，心转实是难。不惜为君转，转非君子观。转之复转之，强转谁能欢。哀哉虚转言，不可穷波澜。
杜牧,题商山四皓庙一绝,吕氏强梁嗣子柔，我于天性岂恩雠。南军不袒左边袖，四老安刘是灭刘。
王维,和太常韦主簿五郎温汤寓目之作,汉主离宫接露台，秦川一半夕阳开。青山尽是朱旗绕，碧涧翻从玉殿来。新丰树里行人度，小苑城边猎骑回。闻道甘泉能献赋，悬知独有子云才。
张蠙,过萧关,出得萧关北，儒衣不称身。陇狐来试客，沙鹘下欺人。晓戍残烽火，晴原起猎尘。边戎莫相忌，非是霍家亲。
苏味道,咏虹,纡馀带星渚，窈窕架天浔。空因壮士见，还共美人沉。逸照含良玉，神花藻瑞金。独留长剑彩，终负昔贤心。
韩愈,烽火,登高望烽火，谁谓塞尘飞。王城富且乐，曷不事光辉。勿言日已暮，相见恐行稀。愿君熟念此，秉烛夜中归。我歌宁自感，乃独泪沾衣。
孙元晏,齐·明帝裹蒸,至尊尊贵异人间，御膳天厨岂等闲。惜得裹蒸无用处，不如安霸取江山。
韩翃,送赵陆司兵归使幕,客路青芜遍，关城白日低。身趋双节近，名共五云齐。远水公田上，春山郡舍西。无因得携手，东望转凄凄。
宋之问,奉和梁王宴龙泓应教得微字,水府沦幽壑，星轺下紫微。鸟惊司仆驭，花落侍臣衣。芳树摇春晚，晴云绕座飞。淮王正留客，不醉莫言归。
齐己,欲游龙山鹿苑有作,龙山门不远，鹿苑路非遥。合逐闲身去，何须待客招。年华残两鬓，筋骨倦长宵。闻说峰前寺，新修白石桥。
杨巨源,卢龙塞行送韦掌记二首,雨雪纷纷黑水外，行人共指卢龙塞。万里飞沙压鼓鼙，三军杀气凝旌旆。陈琳书记本翩翩，料敌能兵夺酒泉。圣主好文兼好武，封侯莫比汉皇年。
贾岛,田将军书院,满庭花木半新栽，石自平湖远岸来。笋迸邻家还长竹，地经山雨几层苔。井当深夜泉微上，阁入高秋户尽开。行背曲江谁到此，琴书锁著未朝回。
广宣,禁中法会应制,天上万年枝，人间不可窥。道场三教会，心地百王期。侍读沾恩早，传香驻日迟。在筵还向道，通籍许言诗。空愧陪仙列，何阶答圣慈。从今精至理，长愿契无为。
刘长卿,送友人南游,不愁寻水远，自爱逐连山。虽在春风里，犹从芳草间。去程何用计，胜事且相关。旅逸同群鸟，悠悠往复还。
李洞,山寺老僧,云际众僧里，独攒眉似愁。护茶高夏腊，爱火老春秋。海浪南曾病，河冰北苦游。归来诸弟子，白遍后生头。
孟郊,临池曲,池中春蒲叶如带，紫菱成角莲子大。罗裙蝉鬓倚迎风，双双伯劳飞向东。
刘沧,题巫山庙,十二岚峰挂夕晖，庙门深闭雾烟微。天高木落楚人思，山迥月残神女归。触石晴云凝翠鬓，度江寒雨湿罗衣。婵娟似恨襄王梦，猿叫断岩秋藓稀。
张籍,西州,羌胡据西州，近甸无边城。山东收税租，养我防塞兵。胡骑来无时，居人常震惊。嗟我五陵间，农者罢耘耕。边头多杀伤，士卒难全形。郡县发丁役，丈夫各征行。生男不能养，惧身有姓名。良马不念秣，烈士不苟营。所愿除国难，再逢天下平。
于邺,秋夕闻雁,星汉欲沈尽，谁家砧未休。忽闻凉雁至，如报杜陵秋。千树又黄叶，几人新白头。洞庭今夜客，一半却登舟。
李咸用,哭所知,朝作青云士，暮为玄夜人。风灯无定度，露薤亦逡巡。乘马惊新冢，书帷摆旧尘。只应从此去，何处福生民。
林宽,酬陈樵见寄,失意闲眠起更迟，又将羁薄谢深知。囊书旋入酒家尽，纱帽长依僧壁垂。待月句新遭鬼哭，寻山貌古被猿窥。元和才子多如此，除却清吟何所为。
窦庠,太原送穆质南游,今朝天景清，秋入晋阳城。露叶离披处，风蝉三数声。那言苦行役，值此远徂征。莫话心中事，相看气不平。
若虚,乐仙观,乐氏骑龙上碧天，东吴遗宅尚依然。悟来大道无多事，真后丹元不值钱。老树夜风虫咬叶，古垣春雨藓生砖。松倾鹤死桑田变，华表归乡未有年。
岑参,澧头送蒋侯,君住澧水北，我家澧水西。两村辨乔木，五里闻鸣鸡。饮酒溪雨过，弹棋山月低。徒闻蒋生径，尔去谁相携。
喻凫,王母祠前写望,云霞千古事，桃李旧花颜。芳信沈青鸟，空祠掩暮山。香传一座暗，柳匝万家闲。那复伤神所，河昏落日间。
许浑,崇圣寺别杨至之,萧寺暂相逢，离忧满病容。寒斋秋少燕，阴壁夜多蛩。树暗水千里，山深云万重。怀君在书信，莫过雁回峰。
张祜,边思,苏武节旌尽，李陵音信稀。花当陇上发，人向陇头归。
孟浩然,赠道士参寥,蜀琴久不弄，玉匣细尘生。丝脆弦将断，金徽色尚荣。知音徒自惜，聋俗本相轻。不遇钟期听，谁知鸾凤声。
白居易,秋霁,金火不相待，炎凉雨中变。林晴有残蝉，巢冷无留燕。沉吟卷长簟，怆恻收团扇。向夕稍无泥，闲步青苔院。月出砧杵动，家家捣秋练。独对多病妻，不能理针线。冬衣殊未制，夏服行将绽。何以迎早秋，一杯聊自劝。
张祜,题径山大觉禅师影堂,超然彼岸人，一径谢微尘。见相即非相，观身岂是身。空门性未灭，旧里化犹新。谩指堂中影，谁言影似真。
于邺,感怀（一作感情）,东风吹草色，空使客蹉跎。不设太平险，更应游子多。几伤行处泪，一曲醉中歌。尽向青门外，东随渭水波。
李贞白,咏月,当涂当涂见，芜湖芜湖见。八月十五夜，一似没柄扇。
段成式,不赴光风亭夜饮赠周繇,屏开屈膝见吴娃，蛮蜡同心四照花。姹女不愁难管领，斩新铅里得黄牙。
刘商,古意,达晓寝衣冷，开帷霜露凝。风吹昨夜泪，一片枕前冰。
白居易,寄题庐山旧草堂，兼呈二林寺道侣,三十年前草堂主，而今虽在鬓如丝。登山寻水应无力，不似江州司马时。渐伏酒魔休放醉，犹残口业未抛诗。君行过到炉峰下，为报东林长老知。
刘虚白,句,知道醉乡无户税，任他荒却下丹田。
姚合,和裴令公游南庄忆白二十、韦七二宾客,四郊初雨歇，高树滴犹残。池满红莲湿，云收绿野宽。花开半山晓，竹动数村寒。斗雀翻衣袂，惊鱼触钓竿。樽前多野客，膝下尽郎官。劚石通泉脉，移松出药栏。关东分务重，天下似公难。半醉思韦白，题诗染彩翰。
秃帚,邢君才旧宅三怪诗,头焦鬓秃但心存，力尽尘埃不复论。莫笑今来同腐草，曾经终日扫朱门。
郑谷,忍公小轩二首,松溪水色绿于松，每到松溪到暮钟。闲得心源只如此，问禅何必向双峰。旧游前事半埃尘，多向林中结净因。一念一炉香火里，后身唯愿似师身。
杜牧,泊秦淮,烟笼寒水月笼沙，夜泊秦淮近酒家。商女不知亡国恨，隔江犹唱后庭花。
NA,鲁城民歌,鲁地抑种稻，一概被水沫。年年索蟹夫，百姓不可活。
杨炎,赠元载歌妓,雪面淡眉天上女，凤箫鸾翅欲飞去。玉山翘翠步无尘，楚腰如柳不胜春。
张乔,刘补阙自九华山拜官因以寄献,冥鸿久不群，征拜动天文。地主迎过郡，山僧送出云。登车残月在，宿馆乱流分。若更思林下，还须共致君。
杜甫,中夜,中夜江山静，危楼望北辰。长为万里客，有愧百年身。故国风云气，高堂战伐尘。胡雏负恩泽，嗟尔太平人。
王涤,和三乡诗,浣纱游女出关东，旧迹新词一梦中。槐陌柳亭何限事，年年回首向春风。
韦应物,李五席送李主簿归西台,请告严程尽，西归道路寒。欲陪鹰隼集，犹恋鶺鴒单。洛邑人全少，嵩高雪尚残。满台谁不故，报我在微官。
郑遨,茶诗,嫩芽香且灵，吾谓草中英。夜臼和烟捣，寒炉对雪烹。惟忧碧粉散，常见绿花生。最是堪珍重，能令睡思清。
王无竞,北使长城,秦世筑长城，长城无极已。暴兵四十万，兴工九千里。死人如乱麻，白骨相撑委。殚弊未云悟，穷毒岂知止。胡尘未北灭，楚兵遽东起。六国复嚣嚣，两龙斗觺觺。卯金竟握谶，反璧俄沦祀。仁义寝邦国，狙暴行终始。一旦咸阳宫，翻为汉朝市。
孙元晏,陈·后庭舞,嬿婉回风态若飞，丽华翘袖玉为姿。后庭一曲从教舞，舞破江山君未知。
曹邺,偶题,白玉先生多在市，青牛道士不居山。但能共得丹田语，正是忙时身亦闲。
刘禹锡,金陵怀古,潮满冶城渚，日斜征虏亭。蔡洲新草绿，幕府旧烟青。兴废由人事，山川空地形。后庭花一曲，幽怨不堪听。
齐己,林下留别道友,住亦无依去是闲，何心终恋此林间。片云孤鹤东西路，四海九州多少山。静坐趁凉移树影，兴随题处著苔斑。秋来洗浣行衣了，还尔邻僧旧竹关。
贯休,怀邻叟,常思东溪庞眉翁，是非不解两颊红。桔槔打水声嘎嘎，紫芋白薤肥濛濛。鸥鸭静游深竹里，儿孙多在好花中。千门万户皆车马，谁爱如斯太古风。
朱庆馀,送浙东周判官,久闻从事沧江外，谁谓无官已白头。来备戎装嘶数骑，去持丹诏入孤舟。蝉鸣远驿残阳树，鹭起湖田片雨秋。到日重陪丞相宴，镜湖新月在城楼。
郑孺华,赋得生刍一束,孙弘期射策，长倩赠生刍。至洁心将比，忘忧道不孤。芝兰方入室，萧艾莫同途。馥馥香犹在，青青色更殊。芳宁九春歇，薰岂十年无。葑菲如堪采，山苗自可逾。
罗隐,华清宫,楼殿层层佳气多，开元时节好笙歌。也知道德胜尧舜，争奈杨妃解笑何。
陆龟蒙,秋荷,蒲茸承露有佳色，茭叶束烟如效颦。盈盈一水不得渡，冷翠遗香愁向人。
孟云卿,今别离（一作别离曲）,结发生别离，相思复相保。如何日已久，五变庭中草。渺渺大海途，悠悠吴江岛。但恐不出门，出门无远道。远道行既难，家贫衣复单。严风吹积雪，晨起鼻何酸。人生各有志，岂不怀所安。分明天上日，生死愿同欢。
白居易,送刘五司马赴任硖州兼寄崔使君,位下才高多怨天，刘兄道胜独恬然。贫于扬子两三倍，老过荣公六七年。笔砚莫抛留压案，箪瓢从陋也销钱。郡丞自合当优礼，何况夷陵太守贤。
裴夷直,晚望,日下夕阴长，前山凝积翠。白鸟一行飞，联联粉书字。
鲍溶,塞下,北风号蓟门，杀气日夜兴。咸阳三千里，驿马如饥鹰。行子久去乡，逢山不敢登。寒日惨大野，虏云若飞鹏。西北防秋军，麾幢宿层层。匈奴天未丧，战鼓长登登。汉卒马上老，繁缨空丝绳。诚知天所骄，欲罢又不能。
朱庆馀,送罗先辈书记归后却还闽中留别,同是越人从小别，忽归乡里见皆惊。湖边访旧知谁在，幕下留欢但觉荣。望岭又生红槿思，登车岂倦白云程。况当季父承恩日，廉问南州政已成。
羊士谔,书楼怀古,何独文翁化，风流与代深。泉云无旧辙，骚雅有遗音。远目穷巴汉，闲情阅古今。忘言意不极，日暮但横琴。
杜荀鹤,送人宰吴县,海涨兵荒后，为官合动情。字人无异术，至论不如清。草履随船卖，绫梭隔水鸣。唯持古人意，千里赠君行。
姚合,送张宗原,东门送客道，春色如死灰。一客失意行，十客颜色低。住者既无家，去者又非归。穷愁一成疾，百药不可治。子贤我且愚，命分不合齐。谁开蹇踬门，日日同游栖。子行何所之，切切食与衣。谁能买仁义，令子无寒饥。野田不生草，四向生路岐。士人甚商贾，终日须东西。鸿雁春北去，秋风复南飞。勉君向前路，无失相见期。
韩湘,答从叔愈,举世都为名利醉，伊予独向道中醒。他时定是飞升去，冲破秋空一点青。
朱庆馀,旅中秋月有怀,久客未还乡，中秋倍可伤。暮天飞旅雁，故国在衡阳。岛外归云迥，林间坠叶黄。数宵千里梦，时见旧书堂。
唐彦谦,楚天,楚天遥望每长嚬，宋玉襄王尽作尘。不会瑶姬朝与暮，更为云雨待何人。
杜甫,不寐,瞿塘夜水黑，城内改更筹。翳翳月沉雾，辉辉星近楼。气衰甘少寐，心弱恨和愁。多垒满山谷，桃源无处求。
姚合,陕下厉玄侍御宅五题·濯缨溪,旧山宁要去，此有濯缨泉。晓景松枝覆，秋光月色连。行寻屐齿尽，坐对角巾偏。寂寂幽栖处，无妨请俸钱。
吴融,赠李长史歌,危栏压溪溪澹碧，翠袅红飘莺寂寂。此日长亭怆别离，座中忽遇吹芦客。双攘轻袖当高轩，含商吐羽凌非烟。初疑一百尺瀑布，八九月落香炉巅。又似鲛人为客罢，迸泪成珠玉盘泻。碧珊瑚碎震泽中，金锒铛撼龟山下。铿訇揭调初惊人，幽咽细声还感神。紫凤将雏叫山月，玄兔丧子啼江春。咨嗟长史出人艺，如何值此艰难际。可中长似承平基，肯将此为闲人吹。不是东城射雉处，即应南苑斗鸡时。白樱桃熟每先赏，红芍药开长有诗。卖珠曾被武皇问，薰香不怕贾公知。今来流落一何苦，江南江北九寒暑。翠华犹在橐泉中，一曲梁州泪如雨。长史长史听我语，从来艺绝多失所。罗君赠君两首诗，半是悲君半自悲。
王昌龄,初日,初日净金闺，先照床前暖。斜光入罗幕，稍稍亲丝管。云发不能梳，杨花更吹满。
吴融,过丹阳,云阳县郭半郊坰，风雨萧条万古情。山带梁朝陵路断，水连刘尹宅基平。桂枝自折思前代，藻鉴难逢耻后生。遗事满怀兼满目，不堪孤棹舣荒城。
吕温,道州夏日郡内北桥新亭书怀赠何元二处士,结构池梁上，登临日几回。晴空交密叶，阴岸积苍苔。爽气中央满，清风四面来。振衣生羽翰，高枕出尘埃。齐物鱼何乐，忘机鸟不猜。闲销炎昼静，选胜火云开。僻远宜孱性，优游赖废材。愿为长泛梗，莫作重然灰。守道穷非过，先时动是灾。寄言徐孺子，宾榻且徘徊。
李咸用,秋夕书怀寄所知,秋萤一点雨中飞，独立黄昏思所知。三岛路遥身汩没，九天风急羽差池。年华逐浪催霜发，旅恨和云拂桂枝。不向故人言此事，异乡谁更念栖迟。
韦庄,长干塘别徐茂才,乱离时节别离轻，别酒应须满满倾。才喜相逢又相送，有情争得似无情。
贺朝,赠酒店胡姬,胡姬春酒店，弦管夜锵锵。红l1铺新月，貂裘坐薄霜。玉盘初鲙鲤，金鼎正烹羊。上客无劳散，听歌乐世娘。
许浑,九日登樟亭驿楼,鲈鲙与莼羹，西风片席轻。潮回孤岛晚，云敛众山晴。丹羽下高阁，黄花垂古城。因秋倍多感，乡树接咸京。
白居易,曲江夜归，闻元八见访,自入台来见面稀，班中遥得揖容辉。早知相忆来相访，悔待江头明月归。
李嘉祐,送严员外（一作刘长卿诗）,春风倚棹阖闾城，水国春寒阴复晴。细雨湿衣看不见，闲花落地听无声。日斜江上孤帆影，草绿湖南万里情。君去若逢相识问，青袍今已误儒生。
项斯,龙州与韩将军夜会,庭绿草纤纤，边州白露沾。别歌缘剑起，客泪是愁添。见月鹊啼树，避风云满帘。将军尽尊酒，楼上赋星占。
韩愈,答道士寄树鸡（树鸡，木耳之大者）,软湿青黄状可猜，欲烹还唤木盘回。烦君自入华阳洞，直割乖龙左耳来。
李咸用,同友生题僧院杜鹃花（得春字）,若比众芳应有在，难同上品是中春。牡丹为性疏南国，朱槿操心不满旬。留得却缘真达者，见来宁作独醒人。鹤林太盛今空地，莫放枝条出四邻。
白居易,夜招周协律，兼答所赠,满眼虽多客，开眉复向谁。少年非我伴，秋夜与君期。落魄俱耽酒，殷勤共爱诗。相怜别有意，彼此老无儿。
戎昱,寄梁淑,长忆江头执别时，论文未有不相思。雁过经秋无尺素，人来终日见新诗。心思食檗何由展，家似流萍任所之。悔学秦人南避地，武陵原上又征师。
李涉,与梧州刘中丞,三代卢龙将相家，五分符竹到天涯。瘴山江上重相见，醉里同看豆蔻花。
伊用昌,留题阁皂观,花洞门前吠似雷，险声流断俗尘埃。雨喷山脚毒龙起，月照松梢孤鹤回。萝幕秋高添碧翠，画帘时卷到楼台。两坛诗客何年去，去后门关更不开。
李端,茂陵山行陪韦金部（一作招金部韦员外）,宿雨朝来歇，空山秋气清。盘云双鹤下，隔水一蝉鸣。古道黄花落，平芜赤烧生。茂陵虽有病，犹得伴君行。
谭用之,幽居寄李秘书,几年帝里阻烟波，敢向明时叩角歌。看尽好花春卧稳，醉残红日夜吟多。印开夕照垂杨柳，画破寒潭老芰荷。昨夜前溪有龙斗，石桥风雨少人过。
刘复,出东城,步出东城门，独行已彷徨。伊洛泛清流，密林含朝阳。芳景虽可瞩，忧怀在中肠。人生几何时，苒苒随流光。愿得心所亲，尊酒坐高堂。一为浮沉隔，会合殊未央。双戏水中凫，和鸣自翱翔。我无此羽翼，安可以比方。
刘长卿,送王司马秩满西归,汉主何时放逐臣，江边几度送归人。同官岁岁先辞满，唯有青山伴老身。
许浑,夜泊永乐有怀,莲渚愁红荡碧波，吴娃齐唱采莲歌。横塘一别已千里，芦苇萧萧风雨多。
皇甫冉,同李三月夜作,霜风惊度雁，月露皓疏林。处处砧声发，星河秋夜深。
王昌龄,相和歌辞·采莲曲三首,吴姬越艳楚王妃，争弄莲舟水湿衣。来时浦口花迎入，采罢江头月送归。荷叶罗裙一色裁，芙蓉向脸两边开。乱入池中看不见，闻歌始觉有人来。越女作桂舟，还将桂为楫。湖上水渺漫，清江初可涉。摘取芙蓉花，莫摘芙蓉叶。将归问夫婿，颜色何如妾。
李贺,梦天,老兔寒蟾泣天色，云楼半开壁斜白。玉轮轧露湿团光，鸾珮相逢桂香陌。黄尘清水三山下，更变千年如走马。遥望齐州九点烟，一泓海水杯中泻。
司空曙,夜闻回雁,雁响天边过，高高望不分。飕飗传细雨，嘹唳隔长云。散向谁家尽，归来几客闻。还将今夜意，西海话苏君。
无名氏,骊山感怀,武帝寻仙驾海游，禁门高闭水空流。深宫带日年年色，翠柏凝烟夜夜愁。鸾凤影沈归万古，歌钟声断梦千秋。晚来惆怅无人会，云雨能飞傍玉楼。
广陵道士,戏吟,无事到扬州，相携上酒楼。药囊为赠别，千载更何求。
钱俶,宫中作,廊庑周遭翠幕遮，禁林深处绝喧哗。界开日影怜窗纸，穿破苔痕恶笋芽。西第晚宜供露茗，小池寒欲结冰花。谢公未是深沉量，犹把输赢局上夸。
张说,奉和圣制幸韦嗣立山庄应制,西京上相出扶阳，东郊别业好池塘。自非仁智符天赏，安能日月共回光。
周昙,三国门·后主,万峰如剑载前来，危阁横空信险哉。对此玄休长叹息，方知刘禅是庸才。
陈羽,送辛吉甫常州觐省,西去兰陵家不远，到家还及采兰时。新年送客我为客，惆怅门前黄柳丝。
刘长卿,闻奉迎皇太后使沈判官至，因有此作,长乐宫人扫落花，君王正候五云车。万方臣妾同瞻望，疑在曾城阿母家。
白居易,柘枝妓,平铺一合锦筵开，连击三声画鼓催。红蜡烛移桃叶起，紫罗衫动柘枝来。带垂钿胯花腰重，帽转金铃雪面回。看即曲终留不住，云飘雨送向阳台。
陈乘,游九鲤湖,汗漫乘春至，林峦雾雨生。洞莓黏屐重，岩雪溅衣轻。窟宅分三岛，烟霞接五城。却怜饶药物，欲辨不知名。
张祜,寄朗州徐员外,江岭昔飘蓬，人间值俊雄。关西今孔子，城北旧徐公。清夜游何处，良辰此不同。伤心几年事，一半在湖中。
宋之问,雨从箕山来,雨从箕山来，倏与飘风度。晴明西峰日，绿缛南溪树。此时客精庐，幸蒙真僧顾。深入清净理，妙断往来趣。意得两契如，言尽共忘喻。观花寂不动，闻鸟悬可悟。向夕闻天香，淹留不能去。
春台仙,游春台诗,玉幢亘碧虚，此乃真人居。裴回仍未进，邪省犹难除。日落烟水黯，骊珠色岂昏。寒光射万里，霜缟遍千门。玉魄东方开，嫦娥逐影来。洗心兼涤目，怳若游春台。清波滔碧天，乌藏黯黮连。二仪不辨处，忽吐清光圆。乌沈海西岸，蟾吐天东头。凤凰三十六，碧天高太清。元君夫人蹋云语，冷风飒飒吹鹅笙。
钱起,赠东邻郑少府,一闻白雪唱，愿见清扬久。谁谓结绶来，得陪趋府后。小邑蓝溪上，卑栖惬所偶。忘言复连墙，片月亦携手。草色同春径，莺声共高柳。美景百花时，平生一杯酒。圣朝法天地，以我为刍狗。秩满归白云，期君访谷口。
方干,袁明府以家酝寄余余以山梅答赠非唯四韵兼亦双关,封匏寄酒提携远，织笼盛梅答赠迟。九度搅和谁用法，四边窥摘自攀枝。樽罍泛蚁堪尝日，童稚驱禽欲熟时。毕卓醉狂潘氏少，倾来掷去恰相宜。
黄滔,送陈樵下第东归,青山烹茗石，沧海寄家船。虽得重吟历，终难任意眠。砧疏连寺柳，风爽彻城泉。送目红蕉外，来期已杳然。
杜牧,朱坡绝句三首,故国池塘倚御渠，江城三诏换鱼书。贾生辞赋恨流落，只向长沙住岁馀。烟深苔巷唱樵儿，花落寒轻倦客归。藤岸竹洲相掩映，满池春雨鸊鹈飞。乳肥春洞生鹅管，沼避回岩势犬牙。自笑卷怀头角缩，归盘烟磴恰如蜗。
鲍溶,鸣雁行,七月朔方雁心苦，联影翻空落南土。八月江南阴复晴，浮云绕天难夜行。羽翼劳痛心虚惊，一声相呼百处鸣。楚童夜宿烟波侧，沙上布罗连草色。月暗风悲欲下天，不知何处容栖息。楚童胡为伤我神，尔不曾作远行人。江南羽族本不少，宁得网罗此客鸟。
NA,郊庙歌辞·祭方丘乐章·顺和,坤厚载物，德柔垂祉。九域咸雍，四溟为纪。敬因良节，虔修阴祀。广乐式张，灵其降止。
许浑,村舍（一作送从兄归隐蓝溪第三首）,燕雁下秋塘，田家自此忙。移蔬通远水，收果待繁霜。野碓舂粳滑，山厨焙茗香。客来还有酒，随事宿茅堂。
沈佺期,岁夜安乐公主满月侍宴,除夜子星回，天孙满月杯。咏歌麟趾合，箫管凤雏来。岁炬常然桂，春盘预折梅。圣皇千万寿，垂晓御楼开。
蒋吉,汉东道中,九十九冈遥，天寒雪未消。羸童牵瘦马，不敢过危桥。
陆贽,赋得御园芳草,阴阴御园里，瑶草日光长。靃靡含烟雾，依稀带夕阳。雨馀荑更密，风暖蕙初香。拥杖缘驰道，乘舆入建章。湿烟摇不散，细影乱无行。恒恐韶光晚，何人辨早芳。
马戴,送皇甫协律淮南从事,辟书丞相草，招作广陵行。隋柳疏淮岸，汀洲接海城。楚樯经雨泊，烟月隔潮生。谁与同尊俎，鸡鸾集虎营。
京兆韦氏子,悼妓诗,惆怅金泥簇蝶裙，春来犹见伴行云。不教布施刚留得，浑似初逢李少君。
储光羲,巩城南河作寄徐三景晖,初年雨候迟，巩洛河流小。摇摇芳草岸，屡见春山晓。清露洗云林，轻波戏鱼鸟。唯言故人远，不念乡川眇。舟楫去潆回，湍溆行奔峭。寄书千里路，莫道南鸿少。
NA,郊庙歌辞·德明兴圣庙乐章·登歌奠币,四时有典，百事来祭。尊祖奉宗，严禋大帝。礼先苍璧，奠币黝制。于斯万年，熙成帝系。
王维,相和歌辞·祠渔山神女歌·迎神,坎坎击鼓，渔山之下。吹洞箫，望极浦。女巫进，纷屡舞。陈瑶席，湛清酤。风凄凄，又夜雨。不知神之来兮不来，使我心兮苦复苦。
韦应物,乘月过西郊渡,远山含紫氛，春野霭云暮。值此归时月，留连西涧渡。谬当文墨会，得与群英遇。赏逐乱流翻，心将清景悟。行车俨未转，芳草空盈步。已举候亭火，犹爱村原树。还当守故扃，怅恨秉幽素。
陆龟蒙,四明山诗·鞠侯,何事鞠侯名，先封在四明。但为连臂饮，不作断肠声。野蔓垂缨细，寒泉佩玉清。满林游宦子，谁为作君卿。
李贺,上云乐,飞香走红满天春，花龙盘盘上紫云。三千宫女列金屋，五十弦瑟海上闻。天江碎碎银沙路，嬴女机中断烟素。断烟素，缝衣缕，八月一日君前舞。
王维,羽林骑闺人,秋月临高城，城中管弦思。离人堂上愁，稚子阶前戏。出门复映户，望望青丝骑。行人过欲尽，狂夫终不至。左右寂无言，相看共垂泪。
郑谷,借薛尚书集,江天冬暖似花时，上国音尘杳未知。正被虫声喧老耳，今君又借薛能诗。
詹敦仁,柳堤诗,种稻三十顷，种柳百馀株。稻可供饘粥，柳可爨庖厨。息耒柳阴下，读书稻田隅。以乐尧舜道，同是耕莘夫。
李商隐,南潭上亭宴集以疾后至因而抒情,马卿聊应召，谢傅已登山。歌发百花外，乐调深竹间。鹢舟萦远岸，鱼钥启重关。莺蝶如相引，烟萝不暇攀。佳人启玉齿，上客颔朱颜。肯念沉痾士，俱期倒载还。
孟郊,雪,忽然太行雪，昨夜飞入来。崚嶒堕庭中，严白何皑皑。奴婢晓开户，四肢冻徘徊。咽言词不成，告诉情状摧。官给未入门，家人尽以灰。意劝莫笑雪，笑雪贫为灾。将暖此残疾，典卖争致杯。教令再举手，夸曜馀生才。强起吐巧词，委曲多新裁。为尔作非夫，忍耻轰暍雷。书之与君子，庶免生嫌猜。
王翰,赋得明星玉女坛，送廉察尉华阴,洪河之南曰秦镇，发地削成五千仞。三峰离地皆倚天，唯独中峰特修峻。上有明星玉女祠，祠坛高眇路逶迤。三十六梯入河汉，樵人往往见蛾眉。蛾眉婵娟又宜笑，一见樵人下灵庙。仙车欲驾五云飞，香扇斜开九华照。含情迟伫惜韶年，愿侍君边复中旋。江妃玉佩留为念，嬴女银箫空自怜。仙俗途殊两情遽，感君无尽辞君去。遥见明星是妾家，风飘雪散不知处。故人家在西长安，卖药往来投此山。彩云荡漾不可见，绿萝蒙茸鸟绵蛮。欲求玉女长生法，日夜烧香应自还。
温庭筠,湖阴词,祖龙黄须珊瑚鞭，铁骢金面青连钱。虎髯拔剑欲成梦，日压贼营如血鲜。海旗风急惊眠起，甲重光摇照湖水。苍黄追骑尘外归，森索妖星阵前死。五陵愁碧春萋萋，霸川玉马空中嘶。羽书如电入青琐，雪腕如槌催画鞞。白虬天子金煌铓，高临帝座回龙章。吴波不动楚山晚，花压阑干春昼长。
于鹄,送迁客二首,得罪谁人送，来时不到家。白头无侍子，多病向天涯。莽苍凌江水，黄昏见塞花。如今贾谊赋，不漫说长沙。流人何处去，万里向江州。孤驿瘴烟重，行人巴草秋。上帆南去远，送雁北看愁。遍问炎方客，无人得白头。
李白,送张舍人之江东,张翰江东去，正值秋风时。天清一雁远，海阔孤帆迟。白日行欲暮，沧波杳难期。吴洲如见月，千里幸相思。
谭用之,塞上,秋风汉北雁飞天，单骑那堪绕贺兰。碛暗更无岩树影，地平时有野烧瘢。貂披寒色和衣冷，剑佩胡霜隔匣寒。早晚横戈似飞尉，拥旄深入异田单。钵略城边日欲西，游人却忆旧山归。牛羊集水烟黏步，雕鹗盘空雪满围。猎骑静逢边气薄，戍楼寒对暮烟微。横行总是男儿事，早晚重来似汉飞。
张省躬,梦张垂赠诗,戚戚复戚戚，秋堂百年色。而我独茫茫，荒郊遇寒食。
张蠙,赠九江太守,江头暂驻木兰船，渔父来夸太守贤。二邑旋添新户口，四营渐废旧戈鋋。笙歌不似经荒后，礼乐犹如未战前。昨日西亭从游骑，信旗风里说诗篇。
王昌龄,素上人影塔,物化同枯木，希夷明月珠。本来生灭尽，何者是虚无。一坐看如故，千龄独向隅。至人非别有，方外不应殊。
齐己,荆州新秋病起杂题一十五首·病起见庭柏,病起见庭柏，青青我不任。力扶干瘦骨，勉对岁寒心。韵谢疏篁合，根容片石侵。衰残想长寿，时倚就闲吟。
王建,送司空神童,杏花坛上授书时，不废中庭趁蝶飞。暗写五经收部秩，初年七岁著衫衣。秋堂白发先生别，古巷青襟旧伴归。独向凤城持荐表，万人丛里有光辉。
杜荀鹤,题道林寺,身未立间终日苦，身当立后几年荣。万般不及僧无事，共水将山过一生。
郑谷,咏怀,迂疏虽可欺，心路甚男儿。薄宦浑无味，平生粗有诗。淡交终不破，孤达晚相宜。直夜花前唤，朝寒雪里追。竹声输我听，茶格共僧知。景物还多感，情怀偶不卑。溪莺喧午寝，山蕨止春饥。险事销肠酒，清欢敌手棋。香锄抛药圃，烟艇忆莎陂。自许亨途在，儒纲复振时。
袁晖,二月闺情,二月韶光好，春风香气多。园中花巧笑，林里鸟能歌。有恨离琴瑟，无情著绮罗。更听春燕语，妾亦不如他。
卢纶,春日灞亭同苗员外寄皇甫侍御（一作庾侍郎）,坐见春云暮，无因报所思。川平人去远，日暖雁飞迟。对酒山长在，看花鬓自衰。谁堪登灞岸，还作旧乡悲。
曹松,送曾德迈归宁宜春,湘东山川有清辉，袁水词人得意归。几府争驰毛义檄，一乡看侍老莱衣。筵开灞岸临清浅，路去蓝关入翠微。想到宜阳更无事，并将欢庆奉庭闱。
冯道,赠窦十,燕山窦十郎，教子有义方。灵椿一株老，丹桂五枝芳。
林宽,送谢石先辈归宣州,名随春色远，湖外已先知。花尽方辞醉，莺残是放时。天寒千尺岳，颔白半联诗。笋蕨犹堪采，荣归及养期。
权德舆,送黔中裴中丞阁老赴任（回字）,五谏留中禁，双旌辍上才。内臣持凤诏，天厩锡龙媒。宴语暌兰室，辉荣亚柏台。怀黄宜命服，举白叹离杯。景霁山川迥，风清雾露开。辰溪分浩淼，僰道接萦回。胜理环中得，殊琛徼外来。行看旬岁诏，传庆在公台。
薛奇童,吴声子夜歌（一作崔国辅诗，题云古意）,净扫黄金阶，飞霜皓如雪。下帘弹箜篌，不忍见秋月。
姚合,题李频新居,赁居求贱处，深僻任人嫌。盖地花如绣，当门竹胜帘。劝僧尝药酒，教仆辨书签。庭际山宜小，休令著石添。
陆龟蒙,添酒中六咏·酒枪,景山实名士，所玩垂清尘。尝作酒家语，自言中圣人。奇器质含古，挫糟未应醇。唯怀魏公子，即此飞觞频。
柳浑,牡丹,近来无奈牡丹何，数十千钱买一颗。今朝始得分明见，也共戎葵不校多。
马戴,秋思二首,万木秋霖后，孤山夕照馀。田园无岁计，寒近忆樵渔。亭树霜霰满，野塘凫鸟多。蕙兰不可折，楚老徒悲歌。
殷遥,友人山亭,故人虽薄宦，往往涉清溪。凿牖对山月，褰裳拂涧霓。游鱼逆水上，宿鸟向风栖。一见桃花发，能令秦汉迷。
雍陶,送客,若论秋思人人苦，最觉愁多客又深。何况病来惆怅尽，不知争作送君心。
徐安贞,奉和圣制早度蒲津关,仙掌临秦甸，虹桥辟晋关。两都分地险，一曲度河湾。路得津门要，时称古戍闲。城花春正发，岸柳曙堪攀。后乘犹临水，前旌欲换山。长安回望日，宸御六龙还。
陈陶,剑池,秦帝南巡厌火精，苍黄埋剑故丰城。霸图缭戾金龙蛰，坤道扶摇紫气生。星斗卧来闲窟穴，雌雄飞去变澄泓。永怀惆怅中宵作，不见春雷发匣声。
周昙,春秋战国门·苏厉,百步穿杨箭不移，养由堪教听弘规。身隆业著未知退，勿遣功名一旦隳。
李颀,临别送张諲入蜀,出门便为客，惘然悲徒御。四海维一身，茫茫欲何去。经山复历水，百恨将千虑。剑阁望梁州，是君断肠处。孤云伤客心，落日感君深。梦里蒹葭渚，天边橘柚林。蜀江流不测，蜀路险难寻。木有相思号，猿多愁苦音。莫向愚山隐，愚山地非近。故乡可归来，眼见芳菲尽。
郑愚,茶诗,嫩芽香且灵，吾谓草中英。夜臼和烟捣，寒炉对雪烹。惟忧碧粉散，尝见绿花生。
韦应物,寒食后北楼作,园林过新节，风花乱高阁。遥闻击鼓声，蹴鞠军中乐。
刘禹锡,重至衡阳伤柳仪曹,忆昨与故人，湘江岸头别。我马映林嘶，君帆转山灭。马嘶循古道，帆灭如流电。千里江蓠春，故人今不见。
虚中,寄华山司空图二首,门径放莎垂，往来投刺稀。有时开御札，特地挂朝衣。岳信僧传去，仙香鹤带归。他年二南化，无复更衰微。逍遥短褐成，一剑动精灵。白昼梦仙岛，清晨礼道经。黍苗侵野径，桑椹污闲庭。肯要为邻者，西南太华青。
郎士元,郢城秋望,白首思归归不得，空山闻雁雁声哀。高城落日望西北，又见秋风逐水来。
李峤,幸白鹿观应制,驻跸三天路，回旃万仞谿。真庭群帝飨，洞府百灵栖。玉酒仙垆酿，金方暗壁题。伫看青鸟入，还陟紫云梯。
顾况,赠韦清将军,身执金吾主禁兵，腰间宝剑重横行。接舆亦是狂歌者，更就将军乞一声。
罗炯,行县至浮查寺（一作罗晌诗）,二十年前此布衣，鹿鸣西上虎符归。行时宾从光前事，到处松杉长旧围。野老竞遮官道拜，沙鸥遥避隼旟飞。春风一宿琉璃地，自有泉声惬素机。
李洞,哭栖白供奉,闻说孤窗坐化时，白莎萝雨滴空池。吟诗堂里秋关影，礼佛灯前夜照碑。贺雪已成金殿梦，看涛终负石桥期。逢山对月还惆怅，争得无言似祖师。
戴叔伦,怀素上人草书歌,楚僧怀素工草书，古法尽能新有馀。神清骨竦意真率，醉来为我挥健笔。始从破体变风姿，一一花开春景迟。忽为壮丽就枯涩，龙蛇腾盘兽屹立。驰毫骤墨剧奔驷，满坐失声看不及。心手相师势转奇，诡形怪状翻合宜。人人细问此中妙，怀素自言初不知。
周繇,嘲段成式（一作广阳公宴）,蹙鞠且徒为，宁如目送时。报仇惭选耎，存想恨逶迟。促坐疑辟咡，衔杯强朵颐。恣情窥窈窕，曾恃好风姿。色授应难夺，神交愿莫辞。请君看曲谱，不负少年期。
司空曙,琴曲歌辞·蔡氏五弄·秋思,静与懒相偶，年将衰共催。前途欢不集，往事恨空来。昼景委红叶，月华铺绿苔。沉思更何有，结坐玉琴哀。
李贺,汉唐姬饮酒歌,御服沾霜露，天衢长蓁棘。金隐秋尘姿，无人为带饰。玉堂歌声寝，芳林烟树隔。云阳台上歌，鬼哭复何益。铁剑常光光，至凶威屡逼。强枭噬母心，奔厉索人魄。相看两相泣，泪下如波激。宁用清酒为，欲作黄泉客。不说玉山颓，且无饮中色。勉从天帝诉，天上寡沈厄。无处张繐帷，如何望松柏。妾身昼团团，君魂夜寂寂。蛾眉自觉长，颈粉谁怜白。矜持昭阳意，不肯看南陌。
白居易,残春咏怀，赠杨慕巢侍郎,位逾三品日，年过六旬时。不道官班下，其如筋力衰。犹怜好风景，转重旧亲知。少壮难重得，欢娱且强为。兴来池上酌，醉出袖中诗。静话开襟久，闲吟放醆迟。落花无限雪，残鬓几多丝。莫说伤心事，春翁易酒悲。
房白,送萧颖士赴东府，得还字,夫子高世迹，时人不可攀。今予亦云幸，谬得承温颜。良策资入幕，遂行从近关。青春灞亭别，此去何时还。
钱起,津梁寺寻李侍御,禅林绝过客，柱史正焚香。驯鸽不猜隼，慈云能护霜。骢声隔暗竹，吏事散空廊。霄汉期鸳鹭，狐狸避宪章。绕阶春色至，屈草待君芳。
李德裕,汉州月夕游房太尉西湖,丞相鸣琴地，何年闭玉徽。偶因明月夕，重敞故楼扉。桃柳谿空在，芙蓉客暂依。谁怜济川楫，长与夜舟归。
栖蟾,短歌行,蟾光堪自笑，浮世懒思量。身得几时活，眼开终日忙。千门无寿药，一镜有愁霜。早向尘埃外，光阴任短长。
同谷子,五子之歌,邦惟固本自安宁，临下常须驭朽惊。何事十旬游不返，祸胎从此召殷兵。酒色声禽号四荒，那堪峻宇又雕墙。静思今古为君者，未或因兹不灭亡。唯彼陶唐有冀方，少年都不解思量。如今算得当时事，首为盘游乱纪纲。明明我祖万邦君，典则贻将示子孙。惆怅太康荒坠后，覆宗绝祀灭其门。仇雠万姓遂无依，颜厚何曾解忸怩。五子既歌邦已失，一场前事悔难追。
李端,送司空文明归江上旧居,野菊有黄花，送君千里还。鸿来燕又去，离别惜容颜。流水通归梦，行云失故关。江风正摇落，宋玉莫登山。
章孝标,送金可纪归新罗,登唐科第语唐音，望日初生忆故林。鲛室夜眠阴火冷，蜃楼朝泊晓霞深。风高一叶飞鱼背，潮净三山出海心。想把文章合夷乐，蟠桃花里醉人参。
张九龄,尝与大理丞袁公太府丞田公偶诣一所林沼尤胜…以咏其事,方驾与吾友，同怀不异寻。偶逢池竹处，便会江湖心。夏近林方密，春馀水更深。清华两辉映，闲步亦窥临。蘋藻复佳色，凫鹥亦好音。韶芳媚洲渚，蕙气袭衣襟。萧散皆为乐，裴回从所钦。谓予成夙志，岁晚共抽簪。
崔郊,赠去婢,公子王孙逐后尘，绿珠垂泪滴罗巾。侯门一入深如海，从此萧郎是路人。
颜真卿,水堂送诸文士戏赠潘丞联句,居人未可散，上客须留著。莫唱阿亸回，应云夜半乐。诗教刻烛赋，酒任连盘酌。从他白眼看，终恋青山郭。林栖非姓许，寺住那名约。会异永和年，才同建安作。何烦问更漏，但遣催弦索。共说长句能，皆言早归恶。那知殊出处，还得同笑谑。雅韵虽暂欢，禅心肯抛却。一宿同高会，几人归下若。帘开北陆风，烛焯南枝鹊。文场苦叨窃，钓渚甘漂泊。弱质幸见容，菲才诚重诺。
胡曾,咏史诗·嶓冢,夏禹崩来一万秋，水从嶓冢至今流。当时若诉胼胝苦，更使何人别九州。
李洞,宿鄠郊赠罗处士,川静星高栎已枯，南山落石水声粗。白云钓客窗中宿，卧数嵩峰听五湖。
李益,长干行,忆妾深闺里，烟尘不曾识。嫁与长干人，沙头候风色。五月南风兴，思君下巴陵。八月西风起，想君发扬子。去来悲如何，见少离别多。湘潭几日到，妾梦越风波。昨夜狂风度，吹折江头树。渺渺暗无边，行人在何处。好乘浮云骢，佳期兰渚东。鸳鸯绿浦上，翡翠锦屏中。自怜十五馀，颜色桃花红。那作商人妇，愁水复愁风。
伍乔,游西禅,远岫当轩列翠光，高僧一衲万缘忘。碧松影里地长润，白藕花中水亦香。云自雨前生净石，鹤于钟后宿长廊。游人恋此吟终日，盛暑楼台早有凉。
白居易,舟行（江州路上作）,帆影日渐高，闲眠犹未起。起问鼓枻人，已行三十里。船头有行灶，炊稻烹红鲤。饱食起婆娑，盥漱秋江水。平生沧浪意，一旦来游此。何况不失家，舟中载妻子。
卢汝弼,闻雁,秋风萧瑟静埃氛，边雁迎风响咽群。瀚海应嫌霜下早，湘川偏爱草初薰。芦洲宿处依沙岸，榆塞飞时度晚云。何处最添羁客恨，竹窗残月酒醒闻。
李频,长安书怀投知己（一作投邢员外）,所学近雕虫，知难谒至公。徒随众人后，拟老一生中。间岁家书到，经荒世业空。心悬沧海断，梦与白云通。玉漏声连北，银河气极东。关门迢递月，禁苑寂寥鸿。地广身难束，时平道独穷。萧条苔长雨，淅沥叶危风。久愧干朝客，多惭别钓翁。因依非不忝，延荐况曾蒙。与善应无替，垂恩本有终。霜天摇落日，莫使逐孤蓬。
李嘉祐,送朱中舍游江东,孤城郭外送王孙，越水吴洲共尔论。野寺山边斜有径，渔家竹里半开门。青枫独映摇前浦，白鹭闲飞过远村。若到西陵征战处，不堪秋草自伤魂。
周贺,宿李主簿（一作刘员外）,独树倚亭新月入，城墙四面锁山多。去年今夜还来此，坐见西风袅鹊窠。
卫填,题水亭,明月开时山夜白，暖泉流处草冬青。
岑参,严君平卜肆,君平曾卖卜，卜肆芜已久。至今杖头钱，时时地上有。不知支机石，还在人间否。
李涉,寄赵准乞湘川山居,闲说班超有旧居，山横水曲占商於。知君不用磻溪石，乞取终年独钓鱼。
羊士谔,郡中即事三首（一作《寄裴校书》）,登临何事见琼枝，白露黄花自绕篱。惟有楼中好山色，稻畦残水入秋池。
孙元晏,晋·王恭,春风濯濯柳容仪，鹤氅神情举世推。可惜教君仗旄钺，枉将心地托牢之。
司空图,独望,绿树连村暗，黄花出陌稀。远陂春草绿，犹有水禽飞。
杜甫,将晓二首,石城除击柝，铁锁欲开关。鼓角悲荒塞，星河落曙山。巴人常小梗，蜀使动无还。垂老孤帆色，飘飘犯百蛮。军吏回官烛，舟人自楚歌。寒沙蒙薄雾，落月去清波。壮惜身名晚，衰惭应接多。归朝日簪笏，筋力定如何。
武元衡,送张侍御赴京,江南烟雨塞鸿飞，西府文章谢掾归。相送汀州兰棹晚，菱歌一曲泪沾衣。
贯休,送李铏赴举,诗业务经纶，新皆意外新。因知登第榜，不著不平人。句得孤舟月，心飞九陌尘。明年相贺日，应到曲江滨。
王铎,句,华表尚迷丁令鹤，竹坡犹认葛溪龙。。
杜甫,宣政殿退朝晚出左掖（掖门在两旁如人之臂掖）,天门日射黄金榜，春殿晴曛赤羽旗。宫草微微承委佩，炉烟细细驻游丝。云近蓬莱常好色，雪残鳷鹊亦多时。侍臣缓步归青琐，退食从容出每迟。
裴迪,辋川集二十首·文杏馆,迢迢文杏馆，跻攀日已屡。南岭与北湖，前看复回顾。
李白,琴曲歌辞·蔡氏五弄·渌水曲,渌水明秋月，南湖采白蘋。荷花娇欲语，愁杀荡舟人。
于濆,越溪女,会稽山上云，化作越溪人。枉破吴王国，徒为西子身。江边浣纱伴，黄金扼双腕。倏忽不相期，思倾赵飞燕。妾家基业薄，空有如花面。嫁尽绿窗人，独自盘金线。
马戴,送春坊董正字浙右归觐,去觐毗陵日，秋残建业中。莎垂石城古，山阔海门空。灌木寒樯远，层波皓月同。何当复雠校，春集少阳宫。
周贺,寻北冈韩处士,相过值早凉，松帚扫山床。坐石泉痕黑，登城藓色黄。逆风沈寺磬，初日晒邻桑。几处逢僧说，期来宿北冈。
赵彦昭,奉和幸白鹿观应制,云骖驱半景，星跸坐中天。国诞玄宗圣，家寻碧落仙。玉杯鸾荐寿，宝算鹤知年。一睹光华旦，欣承道德篇。
李郢,重阳日寄浙东诸从事,野人多病门长掩，荒圃重阳菊自开。愁里又闻清笛怨，望中难见白衣来。元瑜正及从军乐，甯戚谁怜叩角哀。红旆纷纷碧江暮，知君醉下望乡台。
杜牧,送国棋王逢,玉子纹楸一路饶，最宜檐雨竹萧萧。羸形暗去春泉长，拔势横来野火烧。守道还如周柱史，鏖兵不羡霍嫖姚。浮生七十更万日，与子期于局上销。
白居易,八骏图－戒奇物、惩佚游也,穆王八骏天马驹，后人爱之写为图。背如龙兮颈如象，骨耸筋高脂肉壮。日行万里疾如飞，穆王独乘何所之。四荒八极蹋欲遍，三十二蹄无歇时。属车轴折趁不及，黄屋草生弃若遗。瑶池西赴王母宴，七庙经年不亲荐。璧台南与盛姬游，明堂不复朝诸侯。白云黄竹歌声动，一人荒乐万人愁。周从后稷至文武，积德累功世勤苦。岂知才及四代孙，心轻王业如灰土。由来尤物不在大，能荡君心则为害。文帝却之不肯乘，千里马去汉道兴。穆王得之不为戒，八骏驹来周室坏。至今此物尚称珍，不知房星之精下为怪。八骏图，君莫爱。
白居易,雪朝乘兴欲诣李司徒留守，先以五韵戏之,夜寒生酒思，晓雪引诗情。热饮一两盏，冷吟三五声。铺花怜地冻，销玉畏天晴。好拂乌巾出，宜披鹤氅行。梁园应有兴，何不召邹生。
李適,奉和九日登慈恩寺浮图应制,凤辇乘朝霁，鹦林对晚秋。天文贝叶写，圣泽菊花浮。塔似神功造，龛疑佛影留。幸陪清汉跸，欣奉净居游。
陆希声,阳羡杂咏十九首·桃溪,芳草霏霏遍地齐，桃花脉脉自成溪。也知百舌多言语，任向春风尽意啼。
郑巢,秋日陪姚郎中登郡中南亭,云水生寒色，高亭发远心。雁来疏角韵，槐落减秋阴。隔石尝茶坐，当山抱瑟吟。谁知潇洒意，不似有朝簪。
吴筠,高士咏·壶丘子,壶丘道为量，玄虚固难知。季咸曜浅术，御寇初深疑。至人忘祸福，感变靡定期。太冲杳无朕，元化谁能知。
许浑,夜归丁卯桥村舍,月凉风静夜，归客泊岩前。桥响犬遥吠，庭空人散眠。紫蒲低水槛，红叶半江船。自有还家计，南湖二顷田。
薛涛,咏八十一颗,色比丹霞朝日，形如合浦筼筜。开时九九如数，见处双双颉颃。
伊梦昌,凤,好是山家凤，歌成非楚鸡。毫光洒风雨，纹彩动云霓。竹实不得饱，桐孙何足栖。岐阳今好去，律吕正凄凄。
戎昱,宿桂州江亭呈康端公,独向东亭坐，三更待月开。萤光入竹去，水影过江来。露滴千家静，年流一叶催。龙钟万里客，正合故人哀。
薛能,重游德星亭感事,颍水川中枕水台，当时离别此重来。舟沉土岸生新草，诗映纱笼有薄埃。事系兴亡人少到，地当今古我迟回。残阳照树明于旭，犹向池边把酒杯。
王涯,享惠昭太子庙乐章（送神）,威仪毕陈，备乐将阕。苞茅酒缩，膋萧香彻。宫臣展事，肃雍在列。迎精送往，厥鉴昭晰。
崔备,奉陪武相公西亭夜宴陆郎中,宾阁玳筵开，通宵递玉杯。尘随歌扇起，雪逐舞衣回。剪烛清光发，添香暖气来。令君敦宿好，更为一裴回。
李频,关东逢薛能,何处不相思，相逢还有时。交心如到老，会面未为迟。苦学缘明代，劳生欲白髭。唯君一度别，便似见无期。
白居易,送兖州崔大夫驸马赴镇（唐人绝句作送崔驸马赴衮州）,戚里夸为贤驸马，儒家认作好诗人。鲁侯不得辜风景，沂水年年有暮春。
孙元晏,陈·宣帝伤将卒,前后兵师战胜回，百馀城垒尽归来。当时将卒应知感，况得君王为举哀。
李百药,文德皇后挽歌,裴回两仪殿，怅望九成台。玉辇终辞宴，瑶筐遂不开。野旷阴风积，川长思鸟来。寒山寂已暮，虞殡有馀哀。
王毂,暑日题道边树,火轮迸焰烧长空，浮埃扑面愁朦朦。羸童走马喘不进，忽逢碧树含清风。清风留我移时住，满地浓阴懒前去。却叹人无及物功，不似团团道边树。
武元衡,闻严秘书与正字及诸客夜会因寄,衡门寥落岁阴穷，露湿莓苔叶厌风。闻道今宵阮家会，竹林明月七人同。
白居易,岁除夜对酒,衰翁岁除夜，对酒思悠然。草白经霜地，云黄欲雪天。醉依香枕坐，慵傍暖炉眠。洛下闲来久，明朝是十年。
皇甫冉,送孔巢父赴河南军（一作刘长卿诗）,江城相送阻烟波，况复新秋一雁过。闻道全师征北虏，更言诸将会南河。边心杳杳乡人绝，塞草青青战马多。共许陈琳工奏记，知君名宦未蹉跎。
李白,横吹曲辞·洛阳陌,白玉谁家郎，回车渡天津。看花东上陌，惊动洛阳人。
李洞,春日即事寄一二知己,浴马池西一带泉，开门景物似樊川。朱衣映水人归县，白羽遗泥鹤上天。索米夜烧风折木，无车春养雪藏鞭。缙绅处士知章句，忍使孤窗枕泪眠。
卢纶,同路郎中韩侍御春日题野寺,寺前山远古陂宽，寺里人稀春草寒。何事最堪悲色相，折花将与老僧看。
罗邺,山阳贻友人,性僻多将云水便，山阳酒病动经年。行迟暖陌花拦马，睡重春江雨打船。闲弄玉琴双鹤舞，静窥庭树一猱悬。结茅更莫期深隐，声价如今满日边。
韦庄,过当涂县,客过当涂县，停车访旧游。谢公山有墅，李白酒无楼。采石花空发，乌江水自流。夕阳谁共感，寒鹭立汀洲。
无名氏,华清宫望幸,骊岫接新丰，岧峣驾碧空。凿山开秘殿，隐雾蔽仙宫。绛阙犹栖凤，雕梁尚带虹。温泉曾浴日，华馆旧迎风。肃穆瞻云辇，深沈闭绮栊。东郊望幸处，瑞气霭濛濛。
李德裕,山信至说平泉别墅草木滋长地转幽深怅然思归复此作,忽闻樵客语，暂慰野人心。幽径芳兰密，闲庭秀木深。麇麚来涧底，凫鹄遍川浔。谁念沧溟上，归欤起叹音。
白居易,酬集贤刘郎中对月见寄，兼怀元浙东,月在洛阳天，天高净如水。下有白头人，揽衣中夜起。思远镜亭上，光深书殿里。眇然三处心，相去各千里。
韦应物,答令狐士曹、独孤兵曹联骑暮归望山见寄,共爱青山住近南，行牵吏役背双骖。枉书独宿对流水，遥羡归时满夕岚。
王建,寄贺田侍中东平功成,使回高品满城传，亲见沂公在阵前。百里旗幡冲即断，两重衣甲射皆穿。探知点检兵应怯，算得新移栅未坚。营被数惊乘势破，将经频败遂生全。密招残寇防人觉，遥斩元凶恐自专。首让诸军无敢近，功归部曲不争先。开通州县斜连海，交割山河直到燕。战马散驱还逐草，肉牛齐散却耕田。府中独拜将军贵，门下兼分宰相权。唐史上头功第一，春风双节好朝天。
杜牧,梁秀才以早春旅次大梁将归郊扉言怀兼别示…走笔依韵,玉塞功犹阻，金门事已陈。世途皆扰扰，乡党尽循循。客道难投足，家声易发身。松篁标节晚，兰蕙吐词春。处困羞摇尾，怀忠壮犯鳞。宅临三楚水，衣带二京尘。敛迹愁山鬼，遗形慕谷神。采芝先避贵，栽橘早防贫。弦泛桐材响，杯澄糯醁醇。但寻陶令集，休献楚王珍。林密闻风远，池平见月匀。藤龛红婀娜，苔磴绿嶙峋。雪树交梁苑，冰河涨孟津。面邀文作友，心许德为邻。旅馆将分被，婴儿共洒巾。渭阳连汉曲，京口接漳滨。通塞时应定，荣枯理会均。儒流当自勉，妻族更谁亲。照瞩三光政，生成四气仁。磻溪有心者，垂白肯湮沦。
NA,郊庙歌辞·晋昭德成功舞歌·武功舞歌二首,拨乱资英主，开基自晋阳。一戎成大业，七德焕前王。炎汉提封远，姬周世祚长。朱干将玉戚，全象武功扬。睿算超前古，神功格上圆。百川留禹迹，万国戴尧天。既已櫜弓矢，诚宜播管弦。跄跄随鸟兽，共乐太平年。
李衢,都堂试贡士日庆春雪,锡瑞来丰岁，旌贤入贡辰。轻摇梅共笑，飞袅柳知春。绕砌封琼屑，依阶喷玉尘。蜉蝣吟更古，科斗映还新。鹤毳迷难辨，冰壶鉴易真。因歌大君德，率舞咏陶钧。
NA,省中语,后行祠屯，不博中行都门；中行礼部，不博前行驾库。
卢纶,宝泉寺送李益端公归邠宁幕,参差岩障东，云日晃龙宫。石净非因雨，松凉不为风。恋泉将鹤并，偷果与猿同。眼界尘虽染，心源蔽已通。莲花国何限，贝叶字无穷。早晚登麟阁，慈门欲付公。
NA,郊庙歌辞·享懿德太子庙乐章·登歌酌鬯,誉阐元储，寄崇明两。玉裕虽晦，铜楼可想。弦诵辍音，笙歌罢响。币帛言设，礼容无爽。
常建,江行,平湖四无际，此夜泛孤舟。明月异方意，吴歌令客愁。乡园碧云外，兄弟渌江头。万里无归信，伤心看斗牛。
段文昌,还别业寻龙华山寺广宣上人,十里惟闻松桂风，江山忽转见龙宫。正与休师方话旧，风烟几度入楼中。
孟郊,琴曲歌辞·列女操,梧桐相待老，鸳鸯会双死。贞妇贵殉夫，舍生亦如此。波澜誓不起，妾心井中水。
李嘉祐,与郑锡游春,东门垂柳长，回首独心伤。日暖临芳草，天晴忆故乡。映花莺上下，过水蝶悠飏。借问同行客，今朝泪几行。
皎然,送颜处士还长沙觐省,西候风信起，三湘孤客心。天寒汉水广，乡远楚云深。服彩将侍膳，撷芳思满襟。归人忘艰阻，别恨独何任。
皮日休,夜看樱桃花,纤枝瑶月弄圆霜，半入邻家半入墙。刘阮不知人独立，满衣清露到明香。
张籍,和户部令狐尚书喜裴司空见招看雪,南园新覆雪，上宰晓来看。谁共登春榭，唯闻有地官。色连山远静，气与竹偏寒。高韵更相应，宁同歌吹欢。
李端,单推官厅前双桐咏,封植因高兴，孤贞契素期。由来得地早，何事结花迟。叶重凝烟后，条寒过雨时。还同李家树，争赋角弓诗。
皮日休,茶中杂咏·茶瓯,邢客与越人，皆能造兹器。圆似月魂堕，轻如云魄起。枣花势旋眼，蘋沫香沾齿。松下时一看，支公亦如此。
武元衡,饯裴行军赴朝命,来时圣主假光辉，心恃朝恩计日归。谁料忽成云雨别，独将边泪洒戎衣。
白居易,天坛峰下赠杜录事,年颜气力渐衰残，王屋中峰欲上难。顶上将探小有洞，喉中须咽大还丹。河车九转宜精炼，火候三年在好看。他日药成分一粒，与君先去扫天坛。
陈沆,嘲庐山道士,啖肉先生欲上升，黄云踏破紫云崩。龙腰鹤背无多力，传与麻姑借大鹏。
NA,郊庙歌辞·周朝飨乐章·忠顺,礼成三爵，乐毕九成。共离金戺，复列彤庭。
包佶,近获风痹之疾，题寄所怀,病夫将已矣，无可答君恩。衾枕同羁客，图书委外孙。久来从吏道，常欲奉空门。疾走机先息，欹行力渐烦。无医能却老，有变是游魂。鸟宿还依伴，蓬飘莫问根。寓形齐指马，观境制心猿。唯借南荣地，清晨暂负暄。
李群玉,闻湘南从叔朝觐,长沙地窄却回时，舟楫駸駸向凤池。为报湘川神女道，莫教云雨湿旌旗。
李群玉,杜门,且咏闲居赋，飞翔去未能。春风花屿酒，秋雨竹溪灯。世路变陵谷，时情验友朋。达生书一卷，名利付春冰。
李中,江行晚泊寄湓城知友,孤舟相忆久，何处倍关情。野渡帆初落，秋风蝉一声。江浮残照阔，云散乱山横。渐去湓城远，那堪新月生。
王维,送严秀才还蜀,宁亲为令子，似舅即贤甥。别路经花县，还乡入锦城。山临青塞断，江向白云平。献赋何时至，明君忆长卿。
元稹,贻蜀五首·病马诗寄上李尚书,万里长鸣望蜀门，病身犹带旧疮痕。遥看云路心空在，久服盐车力渐烦。尚有高悬双镜眼，何由并驾两朱轓。唯应夜识深山道，忽遇君侯一报恩。
李商隐,评事翁寄赐饧粥走笔为答,粥香饧白杏花天，省对流莺坐绮筵。今日寄来春已老，凤楼迢递忆秋千。
姚合,送李植侍御,圣代无邪触，空林獬豸归。谁知陇山鸟，长绕玉楼飞。风雨依山急，云泉入郭微。无同昔年别，别后寄书稀。
杜甫,江雨有怀郑典设,春雨暗暗塞峡中，早晚来自楚王宫。乱波分披已打岸，弱云狼藉不禁风。宠光蕙叶与多碧，点注桃花舒小红。谷口子真正忆汝，岸高瀼滑限西东。
懿宗朝举子,刺安南事诗,南荒不择吏，致我交趾覆。联绵三四年，致我交趾辱。懦者斗则退，武者兵益黩。军容满天下，战将多金玉。刮得齐民疮，分为猛士禄。雄雄许昌师，忠武冠其族。去为万骑风，住为一川肉。时有残卒回，千门万户哭。哀声动闾里，怨气成山谷。谁能听鼓声，不忍看金镞。念此堪泪流，悠悠颍川绿。
裴夷直,水亭,岁律行将变，君恩竟未回。门前即潮水，朝去暮常来。
皇甫冉,山中五咏·远山,少室尽西峰，鸣皋隐南面。柴门纵复关，终日窗中见。
赵中虚,游清都观寻沈道士得芳字,青溪阻千仞，姑射藐汾阳。未若游兹境，探玄众妙场。鹤来疑羽客，云泛似霓裳。寓目虽灵宇，游神乃帝乡。道存真理得，心灰俗累忘。烟霞凝抗殿，松桂肃长廊。早蝉清暮响，崇兰散晚芳。即此翔寥廓，非复控榆枋。
崔峒,送王侍御佐婺州（作郎士元：盖少府新除江南尉问风俗）,闻君作尉向江潭。吴越风烟到自谙。客路寻常经竹径，人家大底傍山岚。缘溪花木偏宜远，避地衣冠尽向南。惟有夜猿啼海树，思乡望北意难堪。
朱庆馀,羽林郎,紫髯年少奉恩初，直阁将军尽不如。酒后引兵围百草，风前驻旆领边书。宅将公主同时赐，官与中郎共日除。大笑鲁儒年四十，腰间犹未识金鱼。
韦庄,江行西望,西望长安白日遥，半年无事驻兰桡。欲将张翰秋江雨，画作屏风寄鲍昭。
元稹,和李校书新题乐府十二首·缚戎人,边头大将差健卒，入抄禽生快于鹘。但逢赪面即捉来，半是边人半戎羯。大将论功重多级，捷书飞奏何超忽。圣朝不杀谐至仁，远送炎方示微罚。万里虚劳肉食费，连头尽被毡裘暍。华裀重席卧腥臊，病犬愁鸪声咽嗢。中有一人能汉语，自言家本长城窟。少年随父戍安西，河渭瓜沙眼看没。天宝未乱犹数载，狼星四角光蓬勃。中原祸作边防危，果有豺狼四来伐。蕃马膘成正翘健，蕃兵肉饱争唐突。烟尘乱起无亭燧，主帅惊跳弃旄钺。半夜城摧鹅雁鸣，妻啼子叫曾不歇。阴森神庙未敢依，脆薄河冰安可越。荆棘深处共潜身，前困蒺藜后臲卼。平明蕃骑四面走，古墓深林尽株榾。少壮为俘头被髡，老翁留居足多刖。乌鸢满野尸狼藉，楼榭成灰墙突兀。暗水溅溅入旧池，平沙漫漫铺明月。戎王遣将来安慰，口不敢言心咄咄。供进腋腋御叱般，岂料穹庐拣肥腯。五六十年消息绝，中间盟会又猖獗。眼穿东日望尧云，肠断正朝梳汉发。近年如此思汉者，半为老病半埋骨。常教孙子学乡音，犹话平时好城阙。老者傥尽少者壮，生长蕃中似蕃悖。不知祖父皆汉民，便恐为蕃心矻矻。缘边饱喂十万众，何不齐驱一时发。年年但捉两三人，精卫衔芦塞溟渤。
刘商,送李元规昆季赴举,见诵甘泉赋，心期折桂归。凤雏皆五色，鸿渐又双飞。别思看衰柳，秋风动客衣。明朝问礼处，暂觉雁行稀。
郑澣,赠毛仙翁,至道无名，至人长生。爰观绘事，似挹真形。方口渥丹，浓眉刷青。松姿本秀，鹤质自轻。道德神仙，内蕴心灵。红肌丝发，外彰华精。色如含芳，貌若和光。胚浑造化，含吐阴阳。吾闻安期，隐见不常。或在世间，或游上苍。猗欤真人，得非后身。写此仙骨，久而不磷。皎皎明眸，了然如新。蔼蔼童颜，的然如春。金石可并，丹青不泯。通天台上，有见常人。俗士观瞻，方悟幽尘。君子图之，敬兮如神。
张籍,相和歌辞·楚妃怨,梧桐叶下黄金井，横架辘轳牵素绠。美人初起天未明，手拂银瓶秋水冷。
卢纶,达奚中丞东斋壁画山水…得树杪悬泉送长安赵元阳少府,素壁画飞泉，从云落树颠。练垂疑叶响，云并觉枝偏。利物得双剑，为儒当一贤。应思洒尘陌，调膳亦芳鲜。
NA,郊庙歌辞·禅社首乐章·灵具醉,灵具醉，杳熙熙。灵将往，眇禗禗。顾明德，吐正辞。烂遗光，流祯祺。
徐铉,表弟包颖见寄（此子侍亲在饶州，累年卧疾）,常思帝里奉交亲，别后光阴屈指频。兰佩却归纶阁下，荆枝犹寄楚江滨。十程山水劳幽梦，满院烟花醉别人。料得此生强健在，会须重赏昔年春。
孟郊,看花,家家有芍药，不妨至温柔。温柔一同女，红笑笑不休。月娥双双下，楚艳枝枝浮。洞里逢仙人，绰约青宵游。芍药谁为婿，人人不敢来。唯应待诗老，日日殷勤开。玉立无气力，春凝且裴徊。将何谢青春，痛饮一百杯。芍药吹欲尽，无奈晓风何。馀花欲谁待，唯待谏郎过。谏郎不事俗，黄金买高歌。高歌夜更清，花意晚更多。饮之不见底，醉倒深红波。红波荡谏心，谏心终无它。独游终难醉，挈榼徒经过。问花不解语，劝得酒无多。三年此村落，春色入心悲。料得一孀妇，经时独泪垂。
李频,送友人下第归越,归意随流水，江湖共在东。山阴何处去，草际片帆通。雨色春愁里，潮声晓梦中。虽为半年客，便是往来鸿。
韦庄,同旧韵,大火收残暑，清光渐惹襟。谢庄千里思，张翰五湖心。暮角迎风急，孤钟向暝沈。露滋三径草，日动四邻砧。簟委班姬扇，蝉悲蔡琰琴。方愁丹桂远，已怯二毛侵。甃石回泉脉，移棋就竹阴。触丝蛛堕网，避隼鸟投林。貌愧潘郎璧，文惭吕相金。但埋酆狱气，未发爨桐音。静笑刘琨舞，闲思阮籍吟。野花和雨劚，怪石入云寻。迹竟终非切，幽闲且自任。趋时惭艺薄，托质仰恩深。美价方稀古，清名已绝今。既闻留缟带，讵肯掷蓍簪。迟客虚高阁，迎僧出乱岑。壮心徒戚戚，逸足自駸駸。安羡仓中鼠，危同幕上禽。期君调鼎鼐，他日俟羊斟。
黄滔,送林宽下第东归,为君惆怅惜离京，年少无人有屈名。积雪未开移发日，鸣蝉初急说来程。楚天去路过飞雁，灞岸归尘触锁城。又得新诗几章别，烟村竹径海涛声。
郑谷,贺进士骆用锡登第,苦辛垂二纪，擢第却沾裳。春榜到春晚，一家荣一乡。题名登塔喜，醵宴为花忙。好是东归日，高槐蕊半黄。
李端,早春同庾侍郎题青龙上方院,相见惜馀辉，齐行登古寺。风烟结远恨，山水含芳意。车马莫前归，留看巢鹤至。
施肩吾,玩新桃花,几叹红桃开未得，忽惊造化新装饰。一种同沾荣盛时，偏荷清光借颜色。
郑谷,雪中偶题,乱飘僧舍茶烟湿，密洒歌楼酒力微。江上晚来堪画处，渔人披得一蓑归。
李峤,琵琶,朱丝闻岱谷，铄质本多端。半月分弦出，丛花拂面安。将军曾制曲，司马屡陪观。本是胡中乐，希君马上弹。
齐己,谢王秀才见示诗卷,谁见少年心，低摧向苦吟。后须离影响，得必洞精深。道院春苔径，僧楼夏竹林。天如爱才子，何虑未知音。
无名氏,观剑南献捷,遐圻新破虏，名将旧登坛。戎馘西南至，毡裘长幼观。边疆氛已息，矛戟血犹残。紫陌欢声动，丹墀喜气盘。唐虞方德易，卫霍比功难。共睹俘囚入，赓歌万国安。
皇甫曾,送元侍御充使湖南,云梦南行尽，三湘万里流。山川重分手，徒御亦悲秋。白简劳王事，清猿助客愁。离群复多病，岁晚忆沧洲。
崔橹,和友人题僧院蔷薇花三首,何人移得在禅家，瑟瑟枝条簇簇霞。争那寂寥埋草暗，不胜惆怅舞风斜。无缘影对金尊酒，可惜香和石鼎茶。看取老僧齐物意，一般抛掷等凡花。忍委芳心此地开，似霞颜色苦低回。风惊少女偷香去，雨认巫娥觅伴来。今日独怜僧院种，旧山曾映钓矶栽。三清上客知惆怅，劝我春醪一两杯。露香如醉态如慵，斜压危阑草色中。试问更谁过野寺，无憀徒自舞春风。兰缸尚惜连明在，锦帐先愁入夏空。一日几回来又去，不能容易舍深红。
张蠙,将之京师留别亲友,达命何劳问，西游且自期。至公如有日，知我岂无时。野迥蝉相答，堤长柳对垂。酣歌一举袂，明发不堪思。
龙女,与何光远赠答诗（龙女赠光远）,坐久风吹绿绮寒，九天月照水精盘。不思却返沈潜去，为惜春光一夜欢。
韦应物,咏珊瑚,绛树无花叶，非石亦非琼。世人何处得，蓬莱石上生。
崔珏,句,楚王宫地罗含宅，赖许时时听法来。
李商隐,陈后宫,玄武开新苑，龙舟宴幸频。渚莲参法驾，沙鸟犯句陈。寿献金茎露，歌翻玉树尘。夜来江令醉，别诏宿临春。
李贺,河南府试十二月乐词·五月,雕玉押帘额，轻縠笼虚门。井汲铅华水，扇织鸳鸯纹。回雪舞凉殿，甘露洗空绿。罗袖从徊翔，香汗沾宝粟。
岑文本,冬日宴于庶子宅各赋一字得平,金兰笃惠好，尊酒畅生平。既欣投辖赏，暂缓望乡情。爱景含霜晦，落照带风轻。于兹欢宴洽，宠辱讵相惊。
卢纶,送内弟韦宗仁归信州觐省,常嗟外族弟兄稀，转觉心孤是送归。醉掩壶觞人有泪，梦惊波浪日无辉。烹鱼绿岸烟浮草，摘橘青溪露湿衣。闻说江楼长卷幔，几回风起望胡威。
宋之问,送沙门泓景道俊玄奘还荆州应制,三乘归净域，万骑饯通庄。就日离亭近，弥天别路长。荆南旋杖钵，渭北限津梁。何日纡真果，还来入帝乡。
方干,送永嘉王令之任二首,定拟孜孜化海边，须判素发侮流年。波涛不应双溪水，分野长如二月天。浮客若容开荻地，钓翁应免税苔田。前贤未必全堪学，莫读当时归去篇。虽展县图如到县，五程犹入缙云东。山间阁道盘岩底，海界孤峰在浪中。礼法未闻离汉制，土宜多说似吴风。字人若用非常术，唯要旬时便立功。
李泌,长歌行,天覆吾，地载吾，天地生吾有意无。不然绝粒升天衢，不然鸣珂游帝都。焉能不贵复不去，空作昂藏一丈夫。一丈夫兮一丈夫，千生气志是良图。请君看取百年事，业就扁舟泛五湖。
陆龟蒙,小雪后书事,时候频过小雪天，江南寒色未曾偏。枫汀尚忆逢人别，麦陇唯应欠雉眠。更拟结茅临水次，偶因行药到村前。邻翁意绪相安慰，多说明年是稔年。
赵嘏,经无锡县醉后吟,客过无名姓，扁舟系柳阴。穷秋南国泪，残日故乡心。京洛衣尘在，江湖酒病深。何须觅陶令，乘醉自横琴。
丁仙芝,长宁公主旧山池,平阳旧池馆，寂寞使人愁。座卷流黄簟，帘垂白玉钩。庭闲花自落，门闭水空流。追想吹箫处，应随仙鹤游。
李绅,新楼诗二十首·望海亭（在卧龙山顶上越中最高处）,乌盈兔缺天涯迥，鹤背松梢拂槛低。湖镜坐隅看匣满，海涛生处辨云齐。夕岚明灭江帆小，烟树苍茫客思迷。萧索感心俱是梦，九天应共草萋萋。
黄滔,逢友人,彼此若飘蓬，二年何所从。帝都秋未入，江馆夜相逢。瘴岭行冲夏，边沙住隔冬。旅愁论未尽，古寺扣晨钟。
王建,和胡将军寓直,宫鸦栖定禁枪攒，楼殿深严月色寒。进状直穿金戟槊，探更先傍玉钩栏。漏传五点班初合，鼓动三声仗已端。遥见正南宣不坐，新栽松树唤人看。
白居易,薛中丞,百人无一直，百直无一遇。借问遇者谁，正人行得路。中丞薛存诚，守直心甚固。皇明烛如日，再使秉王度。奸豪与佞巧，非不憎且惧。直道渐光明，邪谋难盖覆。每因匪躬节，知有匡时具。张为坠网纲，倚作颓檐柱。悠哉上天意，报施纷回互。自古已冥茫，从今尤不谕。岂与小人意，昏然同好恶。不然君子人，何反如朝露。裴相昨已夭，薛君今又去。以我惜贤心，五年如旦暮。况闻善人命，长短系运数。今我一涕零，岂为中丞故。
李昌符,旅游伤春,酒醒乡关远，迢迢听漏终。曙分林影外，春尽雨声中。鸟思江村路，花残野岸风。十年成底事，羸马倦西东。
孟浩然,舟中晓望,挂席东南望，青山水国遥。舳舻争利涉，来往接风潮。问我今何去，天台访石桥。坐看霞色晓，疑是赤城标。
刘长卿,过桃花夫人庙（即息夫人）,寂寞应千岁，桃花想一枝。路人看古木，江月向空祠。云雨飞何处，山川是旧时。独怜春草色，犹似忆佳期。
秦韬玉,八月十五日夜同卫谏议看月,常时月好赖新晴，不似年年此夜生。初出海涛疑尚湿，渐来云路觉偏清。寒光入水蛟龙起，静色当天鬼魅惊。岂独座中堪仰望，孤高应到凤凰城。
皎然,题沈少府书斋,不下南昌县，书斋每日闲。野花当砌落，溪鸟逐人还。有兴常临水，无时不见山。千峰数可尽，不出小窗间。
孟浩然,永嘉别张子容,旧国余归楚，新年子北征。挂帆愁海路，分手恋朋情。日夕故园意，汀洲春草生。何时一杯酒，重与季鹰倾。
李峤,倡妇行,十年倡家妇，三秋边地人。红妆楼上歇，白发陇头新。夜夜风霜苦，年年征戍频。山西长落日，塞北久无春。团扇辞恩宠，回文赠苦辛。胡兵屡攻战，汉使绝和亲。消息如瓶井，沉浮似路尘。空馀千里月，照妾两眉嚬。
欧阳炯,赤枣子,夜悄悄，烛荧荧，金炉香尽酒初醒。春睡起来回雪面，含羞不语倚云屏。莲脸薄，柳眉长，等闲无事莫思量。每一见时明月夜，损人情思断人肠。
宋之问,巫山高（一作沈佺期诗）,巫山峰十二，环合象昭回。俯听琵琶峡，平看云雨台。古槎天外落，瀑水日边来。何忍猿啼夜，荆王枕席开。
钱起,柏崖老人号无名先生男削发女黄冠自以云泉独乐命予赋诗,古也忧婚嫁，君能乐性肠。长男栖月宇，少女炫霓裳。问尔餐霞处，春山芝桂旁。鹤前飞九转，壶里驻三光。与我开龙峤，披云静药堂。胡麻兼藻绿，石髓隔花香。帝力言何有，椿年喜渐长。窅然高象外，宁不傲羲皇。
郑巢,题灵隐寺皖公院,山寒叶满衣，孤鹤偶清羸。已在云房老，休为内殿期。岚昏声磬早，果熟唤猿迟。未得终高论，明朝更别离。
刘宪,饯唐永昌,始见郎官拜洛阳，旋闻近侍发雕章。绪言已勖期年政，绮字当生满路光。
灵一,送明素上人归楚觐省,能将疏懒背时人，不厌孤萍任此身。江上昔年同出处，天涯今日共风尘。平湖旧隐应残雪，芳草归心未隔春。前路倍怜多胜事，到家知庆彩衣新。
杜甫,禹庙（此忠州临江县禹祠也）,禹庙空山里，秋风落日斜。荒庭垂橘柚，古屋画龙蛇。云气生虚壁，江声走白沙。早知乘四载，疏凿控三巴。
罗隐,寄黔中王从事,故人刀笔事军书，南转黔江半月馀。别后乡关情几许，近来诗酒兴何如。贪将醉袖矜莺谷，不把瑶缄附鲤鱼。今日举觞君莫问，生涯牢落鬓萧疏。
李益,和丘员外题湛长史旧居,昔降英王顾，屏身幽岩曲。灵波结繁笳，爽籁赴鸣玉。运转春华至，岁来山草绿。青松掩落晖，白云竟空谷。伊人抚遗叹，恻恻芳又缛。云谁斅美香，分毫寄明牧。
杜甫,述怀一首（此已下自贼中窜归凤翔作）,去年潼关破，妻子隔绝久。今夏草木长，脱身得西走。麻鞋见天子，衣袖露两肘。朝廷愍生还，亲故伤老丑。涕泪授拾遗，流离主恩厚。柴门虽得去，未忍即开口。寄书问三川，不知家在否。比闻同罹祸，杀戮到鸡狗。山中漏茅屋，谁复依户牖。摧颓苍松根，地冷骨未朽。几人全性命，尽室岂相偶。嶔岑猛虎场，郁结回我首。自寄一封书，今已十月后。反畏消息来，寸心亦何有。汉运初中兴，生平老耽酒。沉思欢会处，恐作穷独叟。
温庭筠,偶游,曲巷斜临一水间，小门终日不开关。红珠斗帐樱桃熟，金尾屏风孔雀闲。云髻几迷芳草蝶，额黄无限夕阳山。与君便是鸳鸯侣，休向人间觅往还。
薛能,加阶,二年中散似稽康，此日无功换宠光。唯有一般酬圣主，胜于东晋是文章。
李端,过谷口元赞善所居（一作赠池阳谷口）,入谷访君来，秋泉已堪涉。林间人独坐，月下山相接。重露湿苍苔，明灯照黄叶。故交一不见，素发何稠叠。
綦毋潜,冬夜寓居寄储太祝（一作薛据诗）,自为洛阳客，夫子吾知音。尽义能下士，时人无此心。奈何离居夜，巢鸟悲空林。愁坐至月上，复闻南邻砧。
杜甫,雨,始贺天休雨，还嗟地出雷。骤看浮峡过，密作渡江来。牛马行无色，蛟龙斗不开。干戈盛阴气，未必自阳台。
杨凭,赠马炼师,心嫌碧落更何从，月帔花冠冰雪容。行雨若迷归处路，近南惟见祝融峰。
钱起,赋得巢燕送客,能栖杏梁际，不与黄雀群。夜影寄红烛，朝飞高碧云。含情别故侣，花月惜春分。
黄滔,寄郑县李侍御,古县新烟火，东西入客诗。静长如假日，贫更甚闲时。僧借松萝住，人将雨雪期。三年一官罢，岳石看成碑。
NA,杂曲歌辞·征步郎,塞外虏尘飞，频年度碛西。死生随玉剑，辛苦向金微。
李群玉,赠花,酒为看花酝，花须趁酒红。莫令芳树晚，使我绿尊空。金谷园无主，桃源路不通。纵非乘露折，长短尽随风。
天峤游人,题邓仙客墓,鹤老芝田鸡在笼，上清那与俗尘同。既言白日升仙去，何事人间有殡宫。
张蠙,赠道者,得道疑人识，都城独闭关。头从白后黑，心向闹中闲。饥渴唯调气，儿孙亦驻颜。始知仙者隐，殊不在深山。
法宣,爱妾换马,朱鬣饰金镳，红妆束素腰。似云来躞蹀，如雪去飘飖。桃花含浅汗，柳叶带馀娇。骋光将独立，双绝不俱标。
张籍,喜王起侍郎放牒,东风节气近清明，车马争来满禁城。二十八人初上牒，百千万里尽传名。谁家不借花园看，在处多将酒器行。共贺春司能鉴识，今年定合有公卿。
丘丹,奉酬韦苏州使君,久作烟霞侣，暂将簪组亲。还同褚伯玉，入馆忝州人。
韩翃,赠张五諲归濠州别业,常知罢官意，果与世人疏。复此凉风起，仍闻濠上居。故山期采菊，秋水忆观鱼。一去蓬蒿径，羡君闲有馀。
白居易,销暑,何以销烦暑，端居一院中。眼前无长物，窗下有清风。热散由心静，凉生为室空。此时身自得，难更与人同。
张籍,崔驸马养鹤,身闲无事称高情，已有人间章句名。求得鹤来教翦翅，望仙台下亦将行。
皮日休,五贶诗·乌龙养和,寿木拳数尺，天生形状幽。把疑伤虺节，用恐破蛇瘤。置合月观内，买须云肆头。料君携去处，烟雨太湖舟。
薛能,寄吉谏议,将迎须学返抽身，合致蹉跎敢效颦。性静拟归无上士，迹疏常负有情人。终凭二顷谋婚嫁，谬著千篇断斧斤。闻说旧交贤且达，欲弹章甫自羞贫。
齐己,与聂尊师话道,伯阳遗妙旨，杳杳与冥冥。说即非难说，行还不易行。药中迷九转，心外觅长生。毕竟荒原上，一盘蒿陇平。
马戴,楚江怀古三首,露气寒光集，微阳下楚丘。猿啼洞庭树，人在木兰舟。广泽生明月，苍山夹乱流。云中君不降，竟夕自悲秋。惊鸟去无际，寒蛩鸣我傍。芦洲生早雾，兰隰下微霜。列宿分穷野，空流注大荒。看山候明月，聊自整云装。野风吹蕙带，骤雨滴兰桡。屈宋魂冥寞，江山思寂寥。阴霓侵晚景，海树入回潮。欲折寒芳荐，明神讵可招。
张籍,谢裴司空寄马（一作蒙裴相公赐马，谨以诗谢）,騄耳新驹骏得名，司空远自寄书生。乍离华厩移蹄涩，初到贫家举眼惊。每被闲人来借问，多寻古寺独骑行。长思岁旦沙堤上，得从鸣珂傍火城。
李白,梦游天姥吟留别（一作别东鲁诸公）,海客谈瀛洲，烟涛微茫信难求。越人语天姥，云霓明灭或可睹。天姥连天向天横，势拔五岳掩赤城。天台四万八千丈，对此欲倒东南倾。我欲因之梦吴越，一夜飞度镜湖月。湖月照我影，送我至剡溪。谢公宿处今尚在，渌水荡漾清猿啼。脚著谢公屐，身登青云梯。半壁见海日，空中闻天鸡。千岩万转路不定，迷花倚石忽已暝。熊咆龙吟殷岩泉，栗深林兮惊层巅。云青青兮欲雨，水澹澹兮生烟。列缺霹雳，丘峦崩摧。洞天石扇，訇然中开。青冥浩荡不见底，日月照耀金银台。霓为衣兮风为马，云之君兮纷纷而来下。虎鼓瑟兮鸾回车，仙之人兮列如麻。忽魂悸以魄动，怳惊起而长嗟。惟觉时之枕席，失向来之烟霞。世间行乐亦如此，古来万事东流水。别君去时何时还，且放白鹿青崖间，须行即骑访名山。安能摧眉折腰事权贵，使我不得开心颜。
李乂,闰九月九日幸总持寺登浮图应制,清跸幸禅楼，前驱历御沟。还疑九日豫，更想六年游。圣藻辉缨络，仙花缀冕旒。所欣延亿载，宁祗庆重秋。
李正封,洛阳清明日雨霁,晓日清明天，夜来嵩少雨。千门尚烟火，九陌无尘土。酒绿河桥春，漏闲宫殿午。游人恋芳草，半犯严城鼓。
白居易,晚出寻人不遇,篮舆不乘乘晚凉，相寻不遇亦无妨。轻衣稳马槐阴下，自要闲行一两坊。
刘商,同徐城季明府游重光寺题晃师壁（作同游重光寺题僧壁）,野寺僧房远，陶潜引客来。鸟喧残果落，兰败几花开。真性知无住，微言欲望回。竹风清磬晚，归策步苍苔。
沈颂,送金文学还日东,君家东海东，君去因秋风。漫漫指乡路，悠悠如梦中。烟雾积孤岛，波涛连太空。冒险当不惧，皇恩措尔躬。
颜粲,吴宫教美人战（一作吴秘诗）,有客陈兵画，功成欲霸吴。玉颜承将略，金钿指军符。转佩风云暗，鸣鼙锦绣趋。雪花频落粉，香汗尽流珠。掩笑谁干令，严刑必用诛。至今孙子术，犹可静边隅。
刘得仁,送灵武朱书记,灵帅与谁善，得君宾幕中。从容应尽礼，赞画致元功。连塞云长惨，才秋树半空。相如偏自惬，掌记复乘骢。
许孟容,奉和武相公春晓闻莺,碧树当窗啼晓莺，间关入梦听难成。千回万啭尽愁思，疑是血魂哀困声。
刘长卿,代边将有怀,少年辞魏阙，白首向沙场。瘦马恋秋草，征人思故乡。暮笳吹塞月，晓甲带胡霜。自到云中郡，于今百战强。
苏检,与夫同咏诗,还吴东去过澄城，楼上清风酒半醒。想得到家春已暮，海棠千树已凋零。
李白,学古思边,衔悲上陇首，肠断不见君。流水若有情，幽哀从此分。苍茫愁边色，惆怅落日曛。山外接远天，天际复有云。白雁从中来，飞鸣苦难闻。足系一书札，寄言难离群。离群心断绝，十见花成雪。胡地无春晖，征人行不归。相思杳如梦，珠泪湿罗衣。
武元衡,奉和圣制丰年多庆九日示怀,令节寰宇泰，神都佳气浓。赓歌禹功盛，击壤尧年丰。九奏碧霄里，千官皇泽中。南山澄凝黛，曲水清涵空。金玉美王度，欢康谣国风。睿文垂日月，永与天无穷。
杜甫,画鹰,素练风霜起，苍鹰画作殊。㧐身思狡兔，侧目似愁胡。绦镟光堪擿，轩楹势可呼。何当击凡鸟，毛血洒平芜。
卢僎,上幸皇太子新院应制,佳气晓葱葱，乾行入震宫。前星迎北极，少海被南风。视膳铜楼下，吹笙玉座中。训深家以正，义举俗为公。父子成钊合，君臣禹启同。仰天歌圣道，犹愧乏雕虫。
王涯,塞上曲二首,天骄远塞行，出鞘宝刀鸣。定是酬恩日，今朝觉命轻。塞虏常为敌，边风已报秋。平生多志气，箭底觅封侯。
白居易,早春晚归,晚归骑马过天津，沙白桥红返照新。草色连延多隙地，鼓声闲缓少忙人。还如南国饶沟水，不似西京足路尘。金谷风光依旧在，无人管领石家春。
白居易,过故洛城,故城门前春日斜，故城门里无人家。市朝欲认不知处，漠漠野田飞草花。
王昌龄,裴六书堂,闲堂闭空阴，竹林但清响。窗下长啸客，区中无遗想。经纶精微言，兼济当独往。
齐己,山中春怀,心魂役役不曾归，万象相牵向极微。所得或忧逢郢刃，凡言皆欲夺天机。游深晚谷香充鼻，坐苦春松粉满衣。何物不为狼藉境，桃花和雨更霏霏。
孟郊,湘弦怨,昧者理芳草，蒿兰同一锄。狂飙怒秋林，曲直同一枯。嘉木忌深蠹，哲人悲巧诬。灵均入回流，靳尚为良谟。我愿分众泉，清浊各异渠。我愿分众巢，枭鸾相远居。此志谅难保，此情竟何如。湘弦少知音，孤响空踟蹰。
杜甫,奉贺阳城郡王太夫人恩命加邓国太夫人,卫幕衔恩重，潘舆送喜频。济时瞻上将，锡号戴慈亲。富贵当如此，尊荣迈等伦。郡依封土旧，国与大名新。紫诰鸾回纸，清朝燕贺人。远传冬笋味，更觉彩衣春。奕叶班姑史，芬芳孟母邻。义方兼有训，词翰两如神。委曲承颜体，鶱飞报主身。可怜忠与孝，双美画骐驎。
李商隐,别薛岩宾,曙爽行将拂，晨清坐欲凌。别离真不那，风物正相仍。漫水任谁照，衰花浅自矜。还将两袖泪，同向一窗灯。桂树乖真隐，芸香是小惩。清规无以况，且用玉壶冰。
牛僧孺,席上赠刘梦得,粉署为郎四十春，今来名辈更无人。休论世上升沉事，且斗樽前见在身。珠玉会应成咳唾，山川犹觉露精神。莫嫌恃酒轻言语，曾把文章谒后尘。
罗邺,春夜赤水驿旅怀,一星残烛照离堂，失计游心归渺茫。不自寻思无道路，为谁辛苦竞时光。九衢春色休回首，半夜溪声正梦乡。却羡去年买山侣，月斜渔艇倚潇湘。
李绅,渡西陵十六韵,雨送奔涛远，风收骇浪平。截流张旆影，分岸走鼙声。兽逐衔波涌，龟艨喷棹轻。海门凝雾暗，江渚湿云横。雁翼看舟子，鱼鳞辨水营。骑交遮戍合，戈簇拥沙明。谬履千夫长，将询百吏情。下车占黍稷，冬雨害粢盛。望祷依前圣，垂休冀厚生。半江犹惨澹，全野已澄清。爱景三辰朗，祥农万庾盈。浦程通曲屿，海色媚重城。弓日鞬櫜动，旗风虎豹争。及郊挥白羽，入里卷红旌。恺悌思陈力，端庄冀表诚。临人与安俗，非止奉师贞。
吴融,湖州晚望,鼓角迎秋晚韵长，断虹疏雨间微阳。两条溪水分头碧，四面人家入骨凉。独鸟归时云斗迥，残蝉急处日争忙。他年若得壶中术，一簇汀洲尽贮将。
皎然,奉酬颜使君真卿见过郭中寺寺无山水之赏…以答焉,州西柳家寺，禅舍隐人间。证性轻观水，栖心不买山。履声知客贵，云影悟身闲。彦会前贤事，方今可得攀。
齐己,湘中感怀,渔翁那会我，傲兀苇边行。乱世难逸迹，乘流拟濯缨。江花红细碎，沙鸟白分明。向夕题诗处，春风斑竹声。
贯休,陪冯使君游六首·钓罾潭,境静江清无事时，红旌画鹢动渔矶。心期只是行春去，日暮还应待鹤归。风破绮霞山寺出，人歌白雪岛花飞。自怜亦在仙舟上，玉浪翻翻溅草衣。
司空图,寄薛起居,小域新衔贺圣朝，亦知蹇分巧难抛。粗才自合无岐路，不破工夫漫解嘲。
徐铉,赋石奉送钟德林少尹员外,我爱他山石，中含绝代珍。烟披寒落落，沙浅静磷磷。翠色辞文陛，清声出泗滨。扁舟载归去，知是泛槎人。
刘商,上巳日两县寮友会集时主邮不遂驰赴辄题以寄方寸,踏青看竹共佳期，春水晴山祓禊词。独坐邮亭心欲醉，樱桃落尽暮愁时。
韦应物,上东门会送李幼举南游徐方,离弦既罢弹，樽酒亦已阑。听我歌一曲，南徐在云端。云端虽云邈，行路本非难。诸侯皆爱才，公子远结欢。济济都门宴，将去复盘桓。令姿何昂昂，良马远游冠。意气且为别，由来非所叹。
方干,滁上怀周贺,就枕忽不寐，孤怀兴叹初。南谯收旧历，上苑绝来书。暝雪细声积，晨钟寒韵疏。侯门昔弹铗，曾共食江鱼。
杜甫,送远,带甲满天地，胡为君远行。亲朋尽一哭，鞍马去孤城。草木岁月晚，关河霜雪清。别离已昨日，因见古人情。
钱起,酬考功杨员外见赠佳句(黄卷读来今已老白头受屈不曾言),上林谏猎知才薄，尺组承恩愧命牵。潢潦难滋沧海润，萤光空尽太阳前。虚名滥接登龙士，野性宁忘种黍田。相国无私人守朴，何辞老去上皇年。
杜淹,寄赠齐公,冠盖游梁日，诗书问志年。佩兰长坂上，攀桂小山前。结交澹若水，履道直如弦。此欢终未极，于兹独播迁。赭衣登蜀道，白首别秦川。泪随沟水逝，心逐晓旌悬。去去逾千里，悠悠隔九天。郊野间长薄，城阙隐凝烟。关门共月对，山路与云连。此时寸心里，难用尺书传。
黄滔,和王舍人、崔补阙题天王寺,郭内青山寺，难论此崛奇。白云生院落，流水下城池。石像雷霆启，江沙鼎鼐期。岳僧来坐夏，秦客会题诗。冈转泉根滑，门升藓级危。紫微今日句，黄绢昔年碑。歇鹤松低阁，鸣蛩径出篱。粉垣千堵束，金塔九层支。啼鸟笙簧韵，开花锦绣姿。清斋奔井邑，玄发剃熊罴。极浦征帆小，平芜落日迟。风篁清却暑，烟草绿无时。信士三公作，灵踪四绝推。良游如不宿，明月拟何之。
平曾,留别薛仆射（薛平仆射出镇浙西主礼稍薄曾留诗讽之）,梯山航海几崎岖，来谒金陵薛大夫。毛发竖时趋剑戟，衣冠俨处拜冰壶。诚知两轴非珠玉，深愧三缣恤旅途。明日过江风景好，不堪回首望勾吴。
薛能,送李殷游京西,立马送君地，黯然愁到身。万途皆有匠，六义独无人。莫怪敢言此，已能甘世贫。时来贵亦在，事是掩何因。投刺皆羁旅，游边更苦辛。岐山终蜀境，泾水复蛮尘。埋没餐须强，炎蒸醉莫频。俗徒欺合得，吾道死终新。展分先难许，论诗永共亲。归京稍作意，充斥犯西邻。
李德裕,东郡怀古二首·王京兆,河水昔将决，冲波溢川浔。峥嵘金堤下，喷薄风雷音。投马灾未弭，为鱼叹方深。惟公执珪璧，誓与身俱沉。诚信不虚发，神明宜尔临。湍流自此回，咫尺焉能侵。逮我守东郡，凄然怀所钦。虽非识君面，自谓知君心。意气苟相合，神明无古今。登城见遗庙，日夕空悲吟。
和凝,春光好（一名愁倚栏令）,纱窗暖，画屏闲，亸云鬟。睡起四肢无力，半春间。玉指剪裁罗胜，金盘点缀酥山。窥宋深心无限事，小眉弯。蘋叶软，杏花明，画船轻。双浴鸳鸯出绿汀，棹歌声。春水无风无浪，春天半雨半晴。红粉相随南浦晚，几含情。
胡曾,咏史诗·汉江,汉江一带碧流长，两岸春风起绿杨。借问胶船何处没，欲停兰棹祀昭王。
熊曜,送杨谏议赴河西节度判官兼呈韩王二侍御,贤哉征西将，幕府多俊人。筹议秉刀尺，话言在经纶。先鞭羡之子，走马辞咸秦。庭论许名实，数公当即真。行行弄文翰，婉婉光使臣。今者所从谁，不闻歌苦辛。黄云萧关道，白日惊沙尘。虏寇有时猎，汉兵行复巡。王师已无战，传檄奉良臣。
蒋贻恭,五门街望有题,我皇开国十馀年，一辈超升炙手欢。闲向五门楼下望，衙官骑马使衙官。
陆龟蒙,读《阴符经》寄鹿门子,清晨整冠坐，朗咏三百言。备识天地意，献词犯乾坤。何事不隐德，降灵生轩辕。口衔造化斧，凿破机关门。五贼忽迸逸，万物争崩奔。虚施神仙要，莫救华池源。但学战胜术，相高甲兵屯。龙蛇竞起陆，斗血浮中原。成汤与周武，反覆更为尊。下及秦汉得，黩弄兵亦烦。奸强自林据，仁弱无枝蹲。狂喉恣吞噬，逆翼争飞翻。家家伺天发，不肯匡淫昏。生民坠涂炭，比屋为冤魂。只为读此书，大朴难久存。微臣与轩辕，亦是万世孙。未能穷意义，岂敢求瑕痕。曾亦爱两句，可与贤达论。生者死之根，死者生之根。方寸了十字，万化皆胚腪。身外更何事，眼前徒自喧。黄河但东注，不见归昆仑。昼短苦夜永，劝君倾一尊。
戴叔伦,送萧二,拟向田间老此身，寒郊怨别甚於春。又闻故里朋游尽，到日知逢何处人。
王建,垄头水,垄水何年垄头别，不在山中亦呜咽。征人塞耳马不行，未到垄头闻水声。谓是西流入蒲海，还闻北去绕龙城。垄东垄西多屈曲，野麋饮水长簇簇。胡兵夜回水旁住，忆著来时磨剑处。向前无井复无泉，放马回看垄头树。
罗隐,咏月,湖上风高动白蘋，暂延清景此逡巡。隔年违别成何事，半夜相看似故人。蟾向静中矜爪距，兔隈明处弄精神。嫦娥老大应惆怅，倚泣苍苍桂一轮。
白居易,江上送客,江花已萎绝，江草已消歇。远客何处归，孤舟今日发。杜鹃声似哭，湘竹斑如血。共是多感人，仍为此中别。
姚合,送刘禹锡郎中赴苏州,三十年来天下名，衔恩东守阖闾城。初经咸谷眠山驿，渐入梁园问水程。霁日满江寒浪静，春风绕郭白蘋生。虎丘野寺吴中少，谁伴吟诗月里行。州城全是故吴宫，香径难寻古藓中。云水计程千里远，轩车送别九衢空。鹤声高下听无尽，潮色朝昏望不同。太守吟诗人自理，小斋闲卧白蘋风。
许浑,寄殷尧藩先辈,十载功名翰墨林，为从知己信浮沈。青山有雪谙松性，碧落无云称鹤心。带月独归萧寺远，玩花频醉庾楼深。思君一见如琼树，空把新诗尽日吟。
杜甫,课伐木,长夏无所为，客居课奴仆。清晨饭其腹，持斧入白谷。青冥曾巅后，十里斩阴木。人肩四根已，亭午下山麓。尚闻丁丁声，功课日各足。苍皮成委积，素节相照烛。藉汝跨小篱，当仗苦虚竹。空荒咆熊罴，乳兽待人肉。不示知禁情，岂惟干戈哭。城中贤府主，处贵如白屋。萧萧理体净，蜂虿不敢毒。虎穴连里闾，堤防旧风俗。泊舟沧江岸，久客慎所触。舍西崖峤壮，雷雨蔚含蓄。墙宇资屡修，衰年怯幽独。尔曹轻执热，为我忍烦促。秋光近青岑，季月当泛菊。报之以微寒，共给酒一斛。
褚亮,享先农乐章·舒和,羽籥低昂文缀已，干戚蹈厉武行初。望岁祈农神所听，延祥介福岂云虚。
陆龟蒙,渔具诗·钓筒,短短截筠光，悠悠卧江色。蓬差橹相应，雨慢烟交织。须臾中芳饵，迅疾如飞翼。彼竭我还浮，君看不争得。
元稹,高荷,种藕百馀根，高荷才四叶。飐闪碧云扇，团圆青玉叠。亭亭自抬举，鼎鼎难藏擫。不学著水荃，一生长怗怗。
耿湋,晚投江泽浦即事呈柳兵曹泥,落日过重霞，轻烟上远沙。移舟冲荇蔓，转浦入芦花。断岸迂来客，连波漾去槎。故乡何处在，更道向天涯。
李端,杂歌呈郑锡司空文明,昨宵梦到亡何乡，忽见一人山之阳。高冠长剑立石堂，鬓眉飒爽瞳子方。胡麻作饭琼作浆，素书一帙在柏床。啖我还丹拍我背，令我延年在人代。乃书数字与我持，小儿归去须读之。觉来知是虚无事，山中雪平云覆地。东岭啼猿三四声，卷帘一望心堪碎。蓬莱有梯不可蹑，向海回头泪盈睫。且闻童子是苍蝇，谁谓庄生异蝴蝶。学仙去来辞故人，长安道路多风尘。
NA,郊庙歌辞·武后享清庙乐章十首·第四迎神,敬奠蘋藻，式罄虔襟。洁诚斯展，伫降灵歆。
白居易,琵琶引,浔阳江头夜送客，枫叶荻花秋索索。主人下马客在船，举酒欲饮无管弦。醉不成欢惨将别，别时茫茫江浸月。忽闻水上琵琶声，主人忘归客不发。寻声暗问弹者谁，琵琶声停欲语迟。移船相近邀相见，添酒回灯重开宴。千呼万唤始出来，犹抱琵琶半遮面。转轴拨弦三两声，未成曲调先有情。弦弦掩抑声声思，似诉平生不得意。低眉信手续续弹，说尽心中无限事。轻拢慢捻抹复挑，初为霓裳后六幺。大弦嘈嘈如急雨，小弦切切如私语。嘈嘈切切错杂弹，大珠小珠落玉盘。间关莺语花底滑，幽咽泉流水下滩。水泉冷涩弦疑绝，疑绝不通声暂歇。别有幽愁暗恨生，此时无声胜有声。银瓶乍破水浆迸，铁骑突出刀枪鸣。曲终收拨当心画，四弦一声如裂帛。东舟西舫悄无言，唯见江心秋月白。沉吟放拨插弦中，整顿衣裳起敛容。自言本是京城女，家在虾蟆陵下住。十三学得琵琶成，名属教坊第一部。曲罢曾教善才伏，妆成每被秋娘妒。五陵年少争缠头，一曲红绡不知数。钿头云篦击节碎，血色罗裙翻酒污。今年欢笑复明年，秋月春风等闲度。弟走从军阿姨死，暮去朝来颜色故。门前冷落鞍马稀，老大嫁作商人妇。商人重利轻别离，前月浮梁买茶去。去来江口守空船，绕船月明江水寒。夜深忽梦少年事，梦啼妆泪红阑干。我闻琵琶已叹息，又闻此语重唧唧。同是天涯沦落人，相逢何必曾相识。我从去年辞帝京，谪居卧病浔阳城。浔阳小处无音乐，终岁不闻丝竹声。住近湓江地低湿，黄芦苦竹绕宅生。其间旦暮闻何物，杜鹃啼血猿哀鸣。春江花朝秋月夜，往往取酒还独倾。岂无山歌与村笛，呕哑嘲哳难为听。今夜闻君琵琶语，如听仙乐耳暂明。莫辞更坐弹一曲，为君翻作琵琶行。感我此言良久立，却坐促弦弦转急。凄凄不似向前声，满座重闻皆掩泣。座中泣下谁最多，江州司马青衫湿。
储光羲,相和歌辞·野田黄雀行,啧啧野田雀，不知躯体微。闲穿深蒿里，争食复争飞。穷老一颓舍，枣多桑树稀。无枣犹可食，无桑何以衣。萧条空仓暮，相引时来归。邪路岂不捷，渚田岂不肥。水长路且坏，恻恻与心违。
齐己,送卢说乱后投知己,兵寇残江墅，生涯尽荡除。事堪煎桂玉，时莫倚诗书。暮狖啼空半，春山列雨馀。舟中有新作，回寄示慵疏。
崔颢,黄鹤楼,昔人已乘白云去，此地空馀黄鹤楼。黄鹤一去不复返，白云千载空悠悠。晴川历历汉阳树，春草萋萋鹦鹉洲。日暮乡关何处是，烟波江上使人愁。
徐凝,再归松溪旧居宿西林,五粒松深溪水清，众山摇落月偏明。西林静夜重来宿，暗记人家犬吠声。
杜牧,奉送中丞姊夫俦自大理卿出镇江西叙事书怀因成十二韵,惟帝忧南纪，搜贤与大藩。梅仙调步骤，庾亮拂櫜鞬。一室何劳扫，三章自不冤。精明如定国，孤峻似陈蕃。灞岸秋犹嫩，蓝桥水始喧。红旓挂石壁，黑槊断云根。滕阁丹霄倚，章江碧玉奔。一声仙妓唱，千里暮江痕。私好初童稚，官荣见子孙。流年休挂念，万事至无言。玉辇君频过，冯唐将未论。庸书酬万债，竹坞问樊村。
鱼玄机,酬李郢夏日钓鱼回见示,住处虽同巷，经年不一过。清词劝旧女，香桂折新柯。道性欺冰雪，禅心笑绮罗。迹登霄汉上，无路接烟波。
杜牧,夜雨,九月三十日，雨声如别秋。无端满阶叶，共白几人头。点滴侵寒梦，萧骚著淡愁。渔歌听不唱，蓑湿棹回舟。
李颀,送刘方平,绮纨游上国，多作少年行。二十二词赋，惟君著美名。童颜且白皙，佩德如瑶琼。荀氏风流盛，胡家公子清。有才不偶谁之过，肯即藏锋事高卧。洛阳草色犹自春，游子东归喜拜亲。漳水桥头值鸣雁，朝歌县北少行人。别离斗酒心相许，落日青郊半微雨。请君骑马望西陵，为我殷勤吊魏武。
何兆,句,芙蓉十二池心漏，薝卜三千灌顶香。。
唐求,发邛州寄友人,茫茫驱一马，自叹又何之。出郭见山处，待船逢雨时。晓鸡鸣野店，寒叶堕秋枝。寂寞前程去，闲吟欲共谁。
河中鬼,踏歌,河水流溷溷，山头种荞麦。两个胡孙门底来，东家阿嫂决一百。
徐彦伯,同韦舍人元旦早朝,夕转清壶漏，晨惊长乐钟。逶迤纶禁客，假寐守铜龙。予亦趋三殿，肩随谒九重。繁珂接曙响，华剑比春容。相问韶光歇，弥怜芳意浓。愿言乘日旰，携手即云峰。
白居易,赠友五首,一年十二月，每月有常令。君出臣奉行，谓之握金镜。由兹六气顺，以遂万物性。时令一反常，生灵受其病。周汉德下衰，王风始不竞。又从斩晁错，诸侯益强盛。百里不同禁，四时自为政。盛夏兴土功，方春剿人命。谁能救其失，待君佐邦柄。峨峨象魏门，悬法彝伦正。银生楚山曲，金生鄱溪滨。南人弃农业，求之多苦辛。披砂复凿石，矻矻无冬春。手足尽皴胝，爱利不爱身。畬田既慵斫，稻田亦懒耘。相携作游手，皆道求金银。毕竟金与银，何殊泥与尘。且非衣食物，不济饥寒人。弃本以趋末，日富而岁贫。所以先圣王，弃藏不为珍。谁能反古风，待君秉国钧。捐金复抵璧，勿使劳生民。私家无钱炉，平地无铜山。胡为秋夏税，岁岁输铜钱。钱力日已重，农力日已殚。贱粜粟与麦，贱贸丝与绵。岁暮衣食尽，焉得无饥寒。吾闻国之初，有制垂不刊。庸必算丁口，租必计桑田。不求土所无，不强人所难。量入以为出，上足下亦安。兵兴一变法，兵息遂不还。使我农桑人，憔悴畎亩间。谁能革此弊，待君秉利权。复彼租庸法，令如贞观年。京师四方则，王化之本根。长吏久于政，然后风教敦。如何尹京者，迁次不逡巡。请君屈指数，十年十五人。科条日相矫，吏力亦已勤。宽猛政不一，民心安得淳。九州雍为首，群牧之所遵。天下率如此，何以安吾民。谁能变此法，待君赞弥纶。慎择循良吏，令其长子孙。三十男有室，二十女有归。近代多离乱，婚姻多过期。嫁娶既不早，生育常苦迟。儿女未成人，父母已衰羸。凡人贵达日，多在长大时。欲报亲不待，孝心无所施。哀哉三牲养，少得及庭闱。惜哉万钟粟，多用饱妻儿。谁能正婚礼，待君张国维。庶使孝子心，皆无风树悲。
常衮,代员将军罢战后归故里,结发事疆场，全生到海乡。连云防铁岭，同日破渔阳。牧马胡天晚，移军碛路长。枕戈眠古戍，吹角立繁霜。归老勋仍在，酬恩虏未忘。独行过邑里，多病对农桑。雄剑依尘橐，兵符寄药囊。空馀麾下将，犹逐羽林郎。
骊山游人,题故翠微宫,翠微寺本翠微宫，楼阁亭台几十重。天子不来僧又去，樵夫时倒一株松。
李贺,竹,入水文光动，抽空绿影春。露华生笋径，苔色拂霜根。织可承香汗，裁堪钓锦鳞。三梁曾入用，一节奉王孙。
NA,郊庙歌辞·武后大享拜洛乐章·敬和,兰俎既升，蘋羞可荐。金石载设，咸英已变。林泽斯总，山川是遍。敢用敷诚，实惟忘倦。
李德裕,临海太守惠予赤城石，报以是诗,闻君采奇石，剪断赤城霞。潭上倒虹影，波中摇日华。仙岩接绛气，谿路杂桃花。若值客星去，便应随海槎。
王初,银河,阊阖疏云漏绛津，桥头秋夜鹊飞频。犹残仙媛湔裙水，几见星妃度袜尘。历历素榆飘玉叶，涓涓清月湿冰轮。年来若有乘槎客，为吊波灵是楚臣。
王建,当窗织,叹息复叹息，园中有枣行人食。贫家女为富家织。翁母隔墙不得力。水寒手涩丝脆断，续来续去心肠烂。草虫促促机下啼，两日催成一匹半。输官上顶有零落，姑未得衣身不著。当窗却羡青楼倡，十指不动衣盈箱。
聂夷中,咏田家（一作伤田家）,二月卖新丝，五月粜新谷。医得眼前疮，剜却心头肉。我愿君王心，化作光明烛。不照绮罗筵，只照逃亡屋。
朱庆馀,送陈摽,满酌劝童仆，好随郎马蹄。春风慎行李，莫上白铜鞮。
吴融,新秋,白发又经秋，端居海上洲。无机因事发，有涕为时流。新酒乘凉压，残棋隔夜收。公车无路入，同拜老闲侯。
储光羲,夜观妓,白雪宜新舞，清宵召楚妃。娇童携锦荐，侍女整罗衣。花映垂鬟转，香迎步履飞。徐徐敛长袖，双烛送将归。
万楚,杂曲歌辞·茱萸女,山阴柳家女，九日采茱萸。复得东邻伴，双为陌上姝。插花向高髻，结子置长裾。作性恒迟缓，非关诧丈夫。平明折林树，日入反城隅。侠客邀罗袖，行人挑短书。蛾眉自有主，年少莫踟蹰。
陈子昂,万州晓发放舟乘涨，还寄蜀中亲朋,空濛岩雨霁，烂熳晓云归。啸旅乘明发，奔桡骛断矶。苍茫林岫转，络绎涨涛飞。远岸孤烟出，遥峰曙日微。前瞻未能眴，坐望已相依。曲直多今古，经过失是非。还期方浩浩，征思日騑騑。寄谢千金子，江海事多违。
窦叔向,哀挽》第三首，止存二句。见《联珠集叙,禁兵环素帟，宫女哭寒云。。
岑参,初授官题高冠草堂,三十始一命，宦情多欲阑。自怜无旧业，不敢耻微官。涧水吞樵路，山花醉药栏。只缘五斗米，辜负一渔竿。
张文姬,池上竹,此君临此池，枝低水相近。碧色绿波中，日日流不尽。
郑谷,游贵侯城南林墅,韦杜八九月，亭台高下风。独来新霁后，闲步澹烟中。荷密连池绿，柿繁和叶红。主人贪贵达，清境属邻翁。
杜牧,寄李播评事,子列光殊价，明时忍自高。宁无好舟楫，不泛恶风涛。大翼终难戢，奇锋且自韬。春来烟渚上，几净雪霜毫。
徐夤,送卢拾遗归华山,紫殿谏多防佞口，清秋假满别明君。惟忧急诏归青琐，不得经时卧白云。千载茯苓携鹤劚，一峰仙掌与僧分。门前旧客期相荐，犹望飞书及主文。
高適,同颜六少府旅宦秋中之作,传君昨夜怅然悲，独坐新斋木落时。逸气旧来凌燕雀，高才何得混妍媸。迹留黄绶人多叹，心在青云世莫知。不是鬼神无正直，从来州县有瑕疵。
孟浩然,寻陈逸人故居,人事一朝尽，荒芜三径休。始闻漳浦卧，奄作岱宗游。池水犹含墨，风云已落秋。今宵泉壑里，何处觅藏舟。
宋之问,邓国太夫人挽歌,鸾死铅妆歇，人亡锦字空。悲端若能减，渭水亦应穷。
徐铉,秋日卢龙村舍,置却人间事，闲从野老游。树声村店晚，草色古城秋。独鸟飞天外，闲云度陇头。姓名君莫问，山木与虚舟。
陈子良,送别,落叶聚还散，征禽去不归。以我穷途泣，沾君出塞衣。
王建,上阳宫,上阳花木不曾秋，洛水穿宫处处流。画阁红楼宫女笑，玉箫金管路人愁。幔城入涧橙花发，玉辇登山桂叶稠。曾读列仙王母传，九天未胜此中游。
黄滔,游东林寺,平生爱山水，下马虎溪时。已到终嫌晚，重游预作期。寺寒三伏雨，松偃数朝枝。翻译如曾见，白莲开旧池。
崔曙,缑山庙,遗庙宿阴阴，孤峰映绿林。步随仙路远，意入道门深。涧水流年月，山云变古今。只闻风竹里，犹有凤笙音。
李纾,唐德明兴圣庙乐章·兴圣酌献,閟宫静谧，合乐周张。泰尊始献，百末重觞。震澹存诚，庶几迪尝。遥源之祚，天汉灵长。
温庭筠,回中作,苍莽寒空远色愁，呜呜戍角上高楼。吴姬怨思吹双管，燕客悲歌别五侯。千里关山边草暮，一星烽火朔云秋。夜来霜重西风起，陇水无声冻不流。
皎然,送清凉上人,何意欲归山，道高由境胜。花空觉性了，月尽知心证。永夜出禅吟，清猿自相应。
白居易,早饮湖州酒，寄崔使君,一榼扶头酒，泓澄泻玉壶。十分蘸甲酌，潋艳满银盂。捧出光华动，尝看气味殊。手中稀琥珀，舌上冷醍醐。瓶里有时尽，江边无处沽。不知崔太守，更有寄来无。
元稹,雨后,倦寝数残更，孤灯暗又明。竹梢馀雨重，时复拂帘惊。
孟郊,赠李观（观初登第）,谁言形影亲，灯灭影去身。谁言鱼水欢，水竭鱼枯鳞。昔为同恨客，今为独笑人。舍予在泥辙，飘迹上云津。卧木易成蠹，弃花难再春。何言对芳景，愁望极萧晨。埋剑谁识气，匣弦日生尘。愿君语高风，为余问苍旻。
高骈,湘妃庙,帝舜南巡去不还，二妃幽怨水云间。当时珠泪垂多少，直到如今竹尚斑。
贯休,秋寄李频使君二首,为郎须塞诏，当路亦驱驱。贵不因人得，清还似句无。烧烟连野白，山药拶阶枯。想得征黄诏，如今已在途。务简趣难陪，清吟共绿苔。叶和秋蚁落，僧带野香来。留客朝尝酒，忧民夜画灰。终期冒风雪，江上见宗雷。
杜牧,送杜顗赴润州幕,少年才俊赴知音，丞相门栏不觉深。直道事人男子业，异乡加饭弟兄心。还须整理韦弦佩，莫独矜夸玳瑁簪。若去上元怀古去，谢安坟下与沉吟。
刘孝孙,送刘散员同赋陈思王诗游人久不归（一作贺朝或贺朝清）,乡关渺天末，引领怅怀归。羁旅久淫滞，物色屡芳菲。稍觉私意尽，行看蓬鬓衰。如何千里外，伫立沾裳衣。
方干,赠信州高员外,溪势盘回绕郡流，饶阳春色满溪楼。岂唯啼鸟催人醉，更有繁花笑客愁。蹇拙命中迷直道，仁慈风里驻扁舟。膺门若感深恩去，终杀微躯未足酬。
窦巩,早春松江野望,江村风雪霁，晓望忽惊春。耕地人来早，营巢鹊语频。带花移树小，插槿作篱新。何事胜无事，穷通任此身。
张说,别灉湖,念别灉湖去，浮舟更一临。千峰出浪险，万木抱烟深。南郡延恩渥，东山恋宿心。露花香欲醉，时鸟啭馀音。涉趣皆留赏，无奇不遍寻。莫言山水间，幽意在鸣琴。
钟离权,题长安酒肆壁三绝句,坐卧常携酒一壶，不教双眼识皇都。乾坤许大无名姓，疏散人中一丈夫。得道高僧不易逢，几时归去愿相从。自言住处连沧海，别是蓬莱第一峰。莫厌追欢笑语频，寻思离乱好伤神。闲来屈指从头数，得见清平有几人。
顾非熊,送徐五纶南行过吴,吴门东去路三千，到得阊门暂泊船。老父出迎应倒屣，贫居江上信谁传。
白居易,骠国乐－欲王化之先迩后远也（贞元十七年来献之）,骠国乐，骠国乐，出自大海西南角。雍羌之子舒难陀，来献南音奉正朔。德宗立仗御紫庭，黈纩不塞为尔听。玉螺一吹椎髻耸，铜鼓一击文身踊。珠缨炫转星宿摇，花鬘斗薮龙蛇动。曲终王子启圣人，臣父愿为唐外臣。左右欢呼何翕习，至尊德广之所及。须臾百辟诣阁门，俯伏拜表贺至尊。伏见骠人献新乐，请书国史传子孙。时有击壤老农父，暗测君心闲独语。闻君政化甚圣明，欲感人心致太平。感人在近不在远，太平由实非由声。观身理国国可济，君如心兮民如体。体生疾苦心憯凄，民得和平君恺悌。贞元之民若未安，骠乐虽闻君不叹。贞元之民苟无病，骠乐不来君亦圣。骠乐骠乐徒喧喧，不如闻此刍荛言。
皎然,答李侍御问,入道曾经离乱前，长干古寺住多年。爱贫唯制莲花足，取性闲书树叶篇。自笑不归看石榜，谁高无事弄苔泉。身外空名何足问，吾心已出第三禅。
韦庄,题姑苏凌处士庄,一簇林亭返照间，门当官道不曾关。花深远岸黄莺闹，雨急春塘白鹭闲。载酒客寻吴苑寺，倚楼僧看洞庭山。怪来话得仙中事，新有人从物外还。
齐己,题东林十八贤真堂,白藕花前旧影堂，刘雷风骨画龙章。共轻天子诸侯贵，同爱吾师一法长。陶令醉多招不得，谢公心乱入无方。何人到此思高躅，岚点苔痕满粉墙。
鲍溶,述德上太原严尚书绶（一作王尚书，无绶字）,帝命河岳神，降灵翼轩辕。天王委管籥，开闭秦北门。顶戴日月光，口宣雨露言。甲马不及汗，天骄自亡魂。清冢入内地，黄河穷本源。风云寝气象，鸟兽翔旗幡。军人歌无胡，长剑倚昆仑。终古鞭血地，到今耕稼繁。樵客天一畔，何由拜旌轩。愿请执御臣，为公动朱轓。岂令群荒外，尚有辜帝恩。愿陈田舍歌，暂息四座喧。条桑去附枝，薙草绝本根。可惜汉公主，哀哀嫁乌孙。
王维,戏赠张五弟諲三首（时在常乐东园，走笔成）,吾弟东山时，心尚一何远。日高犹自卧，钟动始能饭。领上发未梳，妆头书不卷。清川兴悠悠，空林对偃蹇。青苔石上净，细草松下软。窗外鸟声闲，阶前虎心善。徒然万象多，澹尔太虚缅。一知与物平，自顾为人浅。对君忽自得，浮念不烦遣。张弟五车书，读书仍隐居。染翰过草圣，赋诗轻子虚。闭门二室下，隐居十年馀。宛是野人野，时从渔父渔。秋风自萧索，五柳高且疏。望此去人世，渡水向吾庐。岁晏同携手，只应君与予。设罝守毚兔，垂钓伺游鳞。此是安口腹，非关慕隐沦。吾生好清净，蔬食去情尘。今子方豪荡，思为鼎食人。我家南山下，动息自遗身。入鸟不相乱，见兽皆相亲。云霞成伴侣，虚白侍衣巾。何事须夫子，邀予谷口真。
王建,南涧,野桂香满溪，石莎寒覆水。爱此南涧头，终日潺湲里。
许浑,题宣州元处士幽居,潺湲绕门水，未省濯缨尘。鸟散千岩曙，蜂来一径春。杉松还待客，芝朮不求人。宁学磻溪叟，逢时罢隐沦。
张祜,王家五弦,五条弦出万端情，撚拨间关漫态生。唯羡风流田太守，小金铃子耳边鸣。
李白,苏武,苏武在匈奴，十年持汉节。白雁上林飞，空传一书札。牧羊边地苦，落日归心绝。渴饮月窟冰，饥餐天上雪。东还沙塞远，北怆河梁别。泣把李陵衣，相看泪成血。
贾岛,辩士,辩士多毁訾，不闻谈己非。猛虎恣杀暴，未尝啮妻儿。此理天所感，所感当问谁。求食饲雏禽，吐出美言词。善哉君子人，扬光掩瑕玼。
白居易,将归渭村先寄舍弟,一年年觉此身衰，一日日知前事非。咏月嘲风先要减，登山临水亦宜稀。子平嫁娶贫中毕，元亮田园醉里归。为报阿连寒食下，与吾酿酒扫柴扉。
皇甫曾,晚至华阴,腊尽促归心，行人及华阴。云霞仙掌出，松柏古祠深。野渡冰生岸，寒川烧隔林。温泉看渐近，宫树晚沈沈。
高適,鲁郡途中遇徐十八录事（时此公学王书嗟别）,谁谓嵩颍客，遂经邹鲁乡。前临少昊墟，始觉东蒙长。独行岂吾心，怀古激中肠。圣人久已矣，游夏遥相望。裴回野泽间，左右多悲伤。日出见阙里，川平知汶阳。弱冠负高节，十年思自强。终然不得意，去去任行藏。
吕温,送僧归漳州,几夏京城住，今朝独远归。修行四分律，护净七条衣。溪寺黄橙熟，沙田紫芋肥。九龙潭上路，同去客应稀。
黄滔,下第东归，留辞刑部郑郎中諴,去违知己住违亲，欲发羸蹄进退频。万里家山归养志，数年门馆受恩身。莺声历历秦城晓，柳色依依灞水春。明日蓝田关外路，连天风雨一行人。
子兰,对雪,密密无声坠碧空，霏霏有韵舞微风。幽人吟望搜辞处，飘入窗来落砚中。
吕温,题梁宣帝陵二首,即雠终自翦，覆国岂为雄。假号孤城里，何殊在甬东。祀夏功何薄，尊周义不成。凄凉庾信赋，千载共伤情。
杜甫,登牛头山亭子,路出双林外，亭窥万井中。江城孤照日，山谷远含风。兵革身将老，关河信不通。犹残数行泪，忍对百花丛。
卢仝,新月,仙宫云箔卷，露出玉帘钩。清光无所赠，相忆凤凰楼。
白居易,和高仆射罢节度让尚书授少保分司喜遂游山水之作,暂辞八座罢双旌，便作登山临水行。能以忠贞酬重任，不将富贵碍高情。朱门出去簪缨从，绛帐归来歌吹迎。鞍辔闹装光满马，何人信道是书生。
李敬方,题黄山汤院,楚镇惟黄岫，灵泉浴圣源。煎熬何处所，炉炭孰司存。沙暖泉长拂，霜笼水更温。不疏还自决，虽挠未尝浑。地启岩为洞，天开石作盆。常留今日色，不减故年痕。阴焰潜生海，阳光暗烛坤。定应邻火宅，非独过焦原。龙讶经冬润，莺疑满谷暄。善烹寒食茗，能变早春园。及物功何大，随流道益尊。洁斋齐物主，疗病夺医门。外秘千峰秀，旁通百潦奔。禅家休问疾，骚客罢招魂。卧理黔川守，分忧汉主恩。惨伤因有暇，徒御诫无喧。痒闷头风切，爬搔臂力烦。披榛通白道，束马置朱幡。谢屐缘危磴，戎装逗远村。慢游登竹径，高步入山根。崖巘差行灶，蓬茅过小轩。御寒增帐幕，甃影尽玙璠。不与华池语，宁将浴室论。洗心过顷刻，浸发迨朝暾。汗洽聊箕踞，支羸暂虎蹲。濯缨闲更入，漱齿渴仍吞。气燠胜重絸，风和敌一尊。适来还蹭蹬，复出又攀援。形秽忻除垢，神嚣喜破昏。明夷徵立象，既济感文言。已阂眠沙麂，仍妨卧石猿。香驱蒸雾起，烟霿湿云屯。破险更祠宇，凭高易庙垣。旧基绝仄足，新构忽行鹓。胜地非无栋，征途遽改辕。贪程归路远，折政讼庭繁。兴往留年月，诗成遗子孙。已镌东壁石，名姓寄无垠。
窦庠,留守府酬皇甫曙侍御弹琴之什,青琐昼无尘，碧梧阴似水。高张朱弦琴，静举白玉指。洞箫又奏繁，寒磬一声起。鹤警风露中，泉飞雪云里。泠泠分雅郑，析析谐宫徵。座客无俗心，巢禽亦倾耳。卫国知有人，齐竽偶相齿。有时趋绛纱，尽日随朱履。那令杂繁手，出假求焦尾。几载遗正音，今朝自君始。
元稹,小胡笳引（桂府王推官出蜀匠雷氏金徽琴请姜宣弹）,雷氏金徽琴，王君宝重轻千金。三峡流中将得来，明窗拂席幽匣开。朱弦宛转盘凤足，骤击数声风雨回。哀笳慢指董家本，姜生得之妙思忖。泛徽胡雁咽萧萧，绕指辘轳圆衮衮。吞恨缄情乍轻激，故国关山心历历。潺湲疑是雁鸊鹈，砉騞如闻发鸣镝。流宫变徵渐幽咽，别鹤欲飞猿欲绝。秋霜满树叶辞风，寒雏坠地乌啼血。哀弦已罢春恨长，恨长何恨怀我乡。我乡安在长城窟，闻君虏奏心飘忽。何时窄袖短貂裘，胭脂山下弯明月。
王涯,琴曲歌辞·蔡氏五弄·游春辞二首,曲江丝柳变烟条，寒骨冰随暖气销。才见春光生绮陌，已闻清乐动云韶。经过柳陌与桃蹊，寻逐风光著处迷。鸟度时时冲絮起，花繁衮衮压枝低。
卢纶,从军行（一作李端诗，题云塞上）,二十在边城，军中得勇名。卷旗收败马，占碛拥残兵。覆阵乌鸢起，烧山草木明。塞闲思远猎，师老厌分营。雪岭无人迹，冰河足雁声。李陵甘此没，惆怅汉公卿。
许彬,湘江,孤舟方此去，嘉景称于闻。烟尽九峰雪，雨生诸派云。沙寒鸿鹄聚，底极龟鱼分。异日谁为侣，逍遥耕钓群。
华山老人,月夜,涧水泠泠声不绝，溪流茫茫野花发。自去自来人不知，归时常对空山月。
韩翃,送田明府归终南别业,故园此日多心赏，窗下泉流竹外云。近馆应逢沈道士，比邻自识卞田君。离宫树影登山见，上苑钟声过雪闻。相劝早移丹凤阙，不须常恋白鸥群。
张鷟,咏崔五嫂,奇异妍雅，貌特惊新。眉间月出疑争夜，颊上花开似斗春。细腰偏爱转，笑脸特宜嚬。真成物外奇稀物，实是人间断绝人。自然能举止，可念无方比。能令公子百重生，巧使王孙千回死。黑云裁两鬓，白雪分双齿。织成锦绣骐驎儿，判绣裙腰鹦鹉子。触处尽开怀，何曾有不佳。机关大雅妙，行步绝fi娃。傍人一一丹罗袜，侍婢三三绿线鞋。黄龙透入黄金钏，白燕飞来白玉钗。
卢殷,仲夏寄江南,五月行将近，三年客未回。梦成千里去，酒醒百忧来。晚暮时看槿，悲酸不食梅。空将白团扇，从寄复裴回。
张嘉贞,恩敕尚书省僚宴昆明池应制（同用尧字）,灵沼初开汉，神池旧浴尧。昔人徒习武，明代此闻韶。地脉山川胜，天恩雨露饶。时光牵利舸，春淑覆柔条。芳酝酲千日，华笺落九霄。幸承欢赉重，不觉醉归遥。
狄焕,石楼晓望》）更无声接续，空有影相随。（《孤雁》，见《诗话拾遗,数点当秋霁，不知何处峰。
孟郊,汴州离乱后忆韩愈、李翱,会合一时哭，别离三断肠。残花不待风，春尽各飞扬。欢去收不得，悲来难自防。孤门清馆夜，独卧明月床。忠直血白刃，道路声苍黄。食恩三千士，一旦为豺狼。海岛士皆直，夷门士非良。人心既不类，天道亦反常。自杀与彼杀，未知何者臧。
杜甫,丽春,百草竞春华，丽春应最胜。少须好颜色，多漫枝条剩。纷纷桃李枝，处处总能移。如何贵此重，却怕有人知。
刘昚虚,句,归梦如春水，悠悠绕故乡。驻马渡江处，望乡待归舟。
李中,感兴,渔休渭水兴周日，龙起南阳相蜀时。不遇文王与先主，经天才业拟何为。
张蠙,盆池,圆内陶化功，外绝众流通。选处离松影，穿时减药丛。别疑天在地，长对月当空。每使登门客，烟波入梦中。
罗隐,王濬墓,男儿未必尽英雄，但到时来即命通。若使吴都犹王气，将军何处立殊功。
马戴,集宿姚侍御宅怀永乐宰殷侍御,石田虞芮接，种树白云阴。穴闭神踪古，河流禹凿深。樵人应满郭，仙鸟几巢林。此会偏相语，曾供雪夜吟。
张说,襄阳路逢寒食,去年寒食洞庭波，今年寒食襄阳路。不辞著处寻山水，只畏还家落春暮。
子兰,城上吟,古冢密于草，新坟侵官道。城外无闲地，城中人又老。
李频,感怀献门下相公,谁云郎选不由诗，上相怜才积有时。却是龙钟到门晚，终非稽古致身迟。谋将郡印归难遂，读著家书坐欲痴。日望南宫看列宿，迢迢婺女与乡比。
戴叔伦,松鹤,雨湿松阴凉，风落松花细。独鹤爱清幽，飞来不飞去。
于邺,寻山,到此绝车轮，萋萋草树春。青山如有利，白石亦成尘。水阔应无路，松深不见人。如知巢与许，千载迹犹新。
曹松,山寺引泉,劈碎琅玕意有馀，细泉高引入香厨。山僧未肯言根本，莫是银河漏泄无。
孟浩然,登总持寺浮图,半空跻宝塔，晴望尽京华。竹绕渭川遍，山连上苑斜。四门开帝宅，阡陌俯人家。累劫从初地，为童忆聚沙。一窥功德见，弥益道心加。坐觉诸天近，空香送落花。
薛能,嘉陵驿,尽室可招魂，蛮馀出蜀门。雹凉随雨气，江热傍山根。蚕月缲丝路，农时碌碡村。干将磨欲尽，无位可酬恩。
刘驾,送卢使君赴夔州,铙管随征旆，高秋上远巴。白波连雾雨，青壁断蒹葭。凭几双瞳静，登楼万井斜。政成知俗变，当应画轮车。
NA,郊庙歌辞·释奠武成王乐章·送神,明祀方终，备乐斯阕。黝纁就瘗，豆笾告撤。肸蚃尚馀，光景云灭。返归虚极，神心则悦。
杜甫,赠卫八处士,人生不相见，动如参与商。今夕复何夕，共此灯烛光。少壮能几时，鬓发各已苍。访旧半为鬼，惊呼热中肠。焉知二十载，重上君子堂。昔别君未婚，儿女忽成行。怡然敬父执，问我来何方。问答乃未已，儿女罗酒浆。夜雨翦春韭，新炊间黄粱。主称会面难，一举累十觞。十觞亦不醉，感子故意长。明日隔山岳，世事两茫茫。
羊士谔,初移琪树,爱此丘中物，烟霜尽日看。无穷碧云意，更助绿窗寒。
张籍,送金少卿副使归新罗,云岛茫茫天畔微，向东万里一帆飞。久为侍子承恩重，今佐使臣衔命归。通海便应将国信，到家犹自著朝衣。从前此去人无数，光彩如君定是稀。
白居易,过紫霞兰若,我爱此山头，及此三登历。紫霞旧精舍，寥落空泉石。朝市日喧隘，云林长悄寂。犹存住寺僧，肯有归山客。
卢尚卿,东归诗,九重丹诏下尘埃，深锁文闱罢选才。桂树放教遮月长，杏园终待隔年开。自从玉帐论兵后，不许金门谏猎来。今日灞陵桥上过，路人应笑腊前回。
许浑,晨别翛然上人,吴僧诵经罢，败衲倚蒲团。钟韵花犹敛，楼阴月向残。晴山开殿响，秋水卷帘寒。独恨孤舟去，千滩复万滩。
张谓,过从弟制疑官舍竹斋,羡尔方为吏，衡门独晏如。野猿偷纸笔，山鸟污图书。竹里藏公事，花间隐使车。不妨垂钓坐，时脍小江鱼。
曹唐,长安客舍叙邵陵旧宴，寄永州萧使君五首,邵陵佳树碧葱茏，河汉西沈宴未终。残漏五更传海月，清笳三会揭天风。香熏舞席云鬟绿，光射头盘蜡烛红。今日却怀行乐处，两床丝竹水楼中。不知何路却飞翻，虚受贤侯郑重恩。五夜清歌敲玉树，三年洪饮倒金尊。招携永感双鱼在，报答空知一剑存。狼藉梨花满城月，当时长醉信陵门。粉堞彤轩画障西，水云红树窣璇题。鹧鸪欲绝歌声定，鸲鹆初惊舞袖齐。坐对玉山空甸线，细听金石怕低迷。东风夜月三年饮，不省非时不似泥。木鱼金钥锁春城，夜上红楼纵酒情。竹叶水繁更漏促，桐花风软管弦清。百分散打银船溢，十指宽催玉箸轻。星斗渐稀宾客散，碧云犹恋艳歌声。三年身逐汉诸侯，宾榻容居最上头。饱听笙歌陪痛饮，熟寻云水纵闲游。朱门锁闭烟岚暮，铃阁清泠水木秋。月满前山圆不动，更邀诗客上高楼。
李乂,奉和九月九日登慈恩寺浮图应制,涌塔临玄地，高层瞰紫微。鸣銮陪帝出，攀橑翊天飞。庆洽重阳寿，文含列象辉。小臣叨载笔，欣此颂巍巍。
张籍,离宫怨,高堂别馆连湘渚，长向春光开万户。荆王去去不复来，宫中美人自歌舞。
林宽,长安即事,暝鼓才终复晓鸡，九门何计出沉迷，樵童乱打金吾鼓，豪马争奔丞相堤。翡翠鬟欹钗上燕，麒麟衫束海中犀。须知不是诗人事，空忆泉声菊畔畦。
韩愈,寄卢仝（宪宗元和六年河南令时作）,玉川先生洛城里，破屋数间而已矣。一奴长须不裹头，一婢赤脚老无齿。辛勤奉养十馀人，上有慈亲下妻子。先生结发憎俗徒，闭门不出动一纪。至今邻僧乞米送，仆忝县尹能不耻。俸钱供给公私馀，时致薄少助祭祀。劝参留守谒大尹，言语才及辄掩耳。水北山人得名声，去年去作幕下士。水南山人又继往，鞍马仆从塞闾里。少室山人索价高，两以谏官征不起。彼皆刺口论世事，有力未免遭驱使。先生事业不可量，惟用法律自绳己。春秋三传束高阁，独抱遗经穷终始。往年弄笔嘲同异，怪辞惊众谤不已。近来自说寻坦途。犹上虚空跨绿駬。去年生儿名添丁，意令与国充耘耔。国家丁口连四海，岂无农夫亲耒耜。先生抱才终大用，宰相未许终不仕。假如不在陈力列，立言垂范亦足恃。苗裔当蒙十世宥，岂谓贻厥无基阯。故知忠孝生天性，洁身乱伦定足拟。昨晚长须来下状，隔墙恶少恶难似。每骑屋山下窥阚，浑舍惊怕走折趾。凭依婚媾欺官吏，不信令行能禁止。先生受屈未曾语，忽此来告良有以。嗟我身为赤县令，操权不用欲何俟。立召贼曹呼伍伯，尽取鼠辈尸诸市。先生又遣长须来，如此处置非所喜。况又时当长养节，都邑未可猛政理。先生固是余所畏，度量不敢窥涯涘。放纵是谁之过欤，效尤戮仆愧前史。买羊沽酒谢不敏，偶逢明月曜桃李。先生有意许降临，更遣长须致双鲤。
卢纶,送恒操上人归江外觐省,依佛不违亲，高堂与寺邻。问安双树晓，求膳一僧贫。持咒过龙庙，翻经化海人。还同惠休去，儒者亦沾巾。
李端,题元注林园,谢家门馆似山林，碧石青苔满树阴。乳鹊眄巢花巷静，鸣鸠鼓翼竹园深。桔槔转水兼通药，方丈留僧共听琴。独有野人箕踞惯，过君始得一长吟。
卢纶,送郎士元使君赴郢州,赐衣兼授节，行日郢中闻。花发登山庙，天晴阅水军。渔商三楚接，郡邑九江分。高兴应难遂，元戎有大勋。
武元衡,送徐员外还京（一作使还上都）,九折朱轮动，三巴白露生。蕙兰秋意晚，关塞别魂惊。宝瑟连宵怨，金罍尽醉倾。旄头星未落，分手辘轳鸣。
薛能,题后集,诗源何代失澄清，处处狂波污后生。常感道孤吟有泪，却缘风坏语无情。难甘恶少欺韩信，枉被诸侯杀祢衡。纵到缑山也无益，四方联络尽蛙声。
李端,代宗挽歌,祖庭三献罢，严卫百灵朝。警跸移前殿，宫车上渭桥。寒霜凝羽葆，野吹咽笳箫。已向新京兆，谁云天路遥。
白居易,立部伎－刺雅乐之替也,立部伎，鼓笛喧。舞双剑，跳七丸。袅巨索，掉长竿。太常部伎有等级，堂上者坐堂下立。堂上坐部笙歌清，堂下立部鼓笛鸣。笙歌一声众侧耳，鼓笛万曲无人听。立部贱，坐部贵，坐部退为立部伎，击鼓吹笙和杂戏。立部又退何所任，始就乐悬操雅音。雅音替坏一至此，长令尔辈调宫徵。圆丘后土郊祀时，言将此乐感神祇。欲望凤来百兽舞，何异北辕将适楚。工师愚贱安足云，太常三卿尔何人。
戎昱,塞下曲,惨惨寒日没，北风卷蓬根。将军领疲兵，却入古塞门。回头指阴山，杀气成黄云。上山望胡兵，胡马驰骤速。黄河冰已合，意又向南牧。嫖姚夜出军，霜雪割人肉。塞北无草木，乌鸢巢僵尸。泱渀沙漠空，终日胡风吹。战卒多苦辛，苦辛无四时。晚渡西海西，向东看日没。傍岸砂砾堆，半和战兵骨。单于竟未灭，阴气常勃勃。城上画角哀，即知兵心苦。试问左右人，无言泪如雨。何意休明时，终年事鼙鼓。北风凋白草，胡马日駸駸。夜后戍楼月，秋来边将心。铁衣霜露重，战马岁年深。自有卢龙塞，烟尘飞至今。
吴融,和睦州卢中丞题茅堂十韵,有士当今重，忘情自古稀。独开青嶂路，闲掩白云扉。石累千层险，泉分一带微。栋危猿竞下，檐回鸟争归。烟冷茶铛静，波香兰舸飞。好移钟阜蓼，莫种首阳薇。树密含轻雾，川空漾薄晖。芝泥看只捧，蕙带且休围。东郭邻穿履，西林近衲衣。琼瑶一百字，千古见清机。
刘禹锡,和乐天春词，依忆江南曲拍为句,春去也，多谢洛城人。弱柳从风疑举袂，丛兰裛露似沾巾。独坐亦含嚬。春过也，笑惜艳阳年。犹有桃花流水上，无辞竹叶醉樽前。惟待见青天。
杜甫,泊松滋江亭,沙帽随鸥鸟，扁舟系此亭。江湖深更白，松竹远微青。一柱全应近，高唐莫再经。今宵南极外，甘作老人星。
钱起,宿新里馆,愁人待晓鸡，秋雨暗凄凄。度烛萤时灭，传书雁渐低。客来知计误，梦里泣津迷。无以逃悲思，寒螀处处啼。
徐凝,忆紫溪,长忆紫溪春欲尽，千岩交映水回斜。岩空水满溪自紫，水态更笼南烛花。
白居易,秘书省中忆旧山,厌从薄宦校青简，悔别故山思白云。犹喜兰台非傲吏，归时应免动移文。
张九龄,园中时蔬尽皆锄理唯秋兰数本委而不顾彼虽…遂赋二章,场藿已成岁，园葵亦向阳。兰时独不偶，露节渐无芳。旨异菁为蓄，甘非蔗有浆。人多利一饱，谁复惜馨香。幸得不锄去，孤苗守旧根。无心羡旨蓄，岂欲近名园。遇赏宁充佩，为生莫碍门。幽林芳意在，非是为人论。
赵嘏,江上逢许逸人,是非处处生尘埃，唯君襟抱无嫌猜。收帆依雁湓浦宿，带雨别僧衡岳回。芳樽稍驻落日唱，醉袖更拂长云开。清秋华发好相似，却把钓竿归去来。
李频,送张郎中赴睦州,青山复渌水，想入富春西。夹岸清猿去，中流白日低。美兼华省出，荣共故乡齐。贱子遥攀送，归心逐马蹄。
张祜,赠窦家小儿,深绿衣裳小小人，每来听里解相亲。天生合去云霄上，一尺松栽已出尘。
无名氏,送薛大夫和蕃,戎王归汉命，魏绛谕皇恩。旌旆辞双阙，风沙上五原。往途遵塞道，出祖耀都门。策令天文盛，宣威使者尊。澄波看四海，入贡伫诸蕃。秋杪迎回骑，无劳枉梦魂。
白居易,闻行简恩赐章服，喜成长句寄之,吾年五十加朝散，尔亦今年赐服章。齿发恰同知命岁，官衔俱是客曹郎。荣传锦帐花联萼，彩动绫袍雁趁行。大抵著绯宜老大，莫嫌秋鬓数茎霜。
蔡昆,善卷先生坛,几到坛边登阁望，因思遗迹咏今朝。当时为有重华出，不是先生傲帝尧。
陈子昂,彩树歌,嘉锦筵之珍树兮，错众彩之氛氲。状瑶台之微月，点巫山之朝云。青春兮不可逢，况蕙色之增芬。结芳意而谁赏，怨绝世之无闻。红荣碧艳坐看歇，素华流年不待君。故吾思昆仑之琪树，厌桃李之缤纷。
武元衡,渐至涪州先寄王使君,治教通夷俗，均输问大田。江分巴字水，树入夜郎烟。毒雾含秋气，阴岩蔽曙天。路难空计日，身老不由年。将命宁知远，归心讵可传。星郎复何事，出守五溪边。
刘禹锡,秋日送客至潜水驿,候吏立沙际，田家连竹溪。枫林社日鼓，茅屋午时鸡。鹊噪晚禾地，蝶飞秋草畦。驿楼宫树近，疲马再三嘶。
樊寔,步虚词,仍怜一夜春风急，开尽瑶池万树花。
贯休,送人之渤海,国之东北角，有国每朝天。海力浸不尽，夷风常宛然。山藏罗刹宅，水杂巨鳌涎。好去吴乡子，归来莫隔年。
齐己,岳中寄殷处士,出岳与入岳，前题继后题。遍寻僧壁上，多在雁峰西。近说游江寺，将谁话石梯。相思立高巘，山下草萋萋。
郑谷,重阳日访元秀上人,红叶黄花秋景宽，醉吟朝夕在樊川。却嫌今日登山俗，且共高僧对榻眠。别画长怀吴寺壁，宜茶偏赏霅溪泉。归来童稚争相笑，何事无人与酒船。
皎然,水精数珠歌,西方真人为行密，臂上记珠皎如日。佛名无著心亦空，珠去珠来体常一。谁道佛身千万身，重重只向心中出。
张乔,春日有怀,高下寻花春景迟，汾阳台榭白云诗。看山怀古翻惆怅，未胜遥传不到时。
张乔,东湖赠僧子兰（一作题兰上人）,名利了无时，何人暂访师。道情闲外见，心地语来知。竹落穿窗叶，松寒荫井枝。匡山许同社，愿卜挂帆期。
罗隐,东归,仙桂高高似有神，貂裘敝尽取无因。难将白发期公道，不觉丹枝属别人。双阙往来惭请谒，五湖归后耻交亲。盈盘紫蟹千卮酒，添得临岐泪满巾。
卢纶,罪所送苗员外上都,谋身当议罪，宁遣友朋闻。祸近防难及，愁长事未分。寂寥惊远语，幽闭望归云。亲戚如相见，唯应泣向君。
韩翃,送崔秀才赴上元兼省叔父,寒塘敛暮雪，腊鼓迎春早。匹马五城人，重裘千里道。淮山轻露湿，江树狂风扫。楚县九酝醲，扬州百花好。练湖东望接云阳，女市西游入建康。行乐远夸红布旆，风流近赌紫香囊。诗家行辈如君少，极目苦心怀谢脁。烟开日上板桥南，吴岫青青出林表。
徐仲雅,东华观偃松,半已化为石，有灵通碧湘。生逢尧雨露，老直汉风霜。月滴蟾心水，龙遗脑骨香。始于毫末后，曾见几兴亡。
张蠙,自讽,鹿鸣筵上强称贤，一送离家十四年。同隐海山烧药伴，不求丹桂却登仙。
崔玄亮,和白乐天（时以太子宾客分司东都）,病馀归到洛阳头，拭目开眉见白侯。凤诏恐君今岁去，龙门欠我旧时游。几人樽下同歌咏，数盏灯前共献酬。相对忆刘刘在远，寒宵耿耿梦长洲。
罗隐,京中晚望,心如野鹿迹如萍，谩向人间性一灵。往事不知多少梦，夜来和酒一时醒。
胡曾,咏史诗·青门,汉皇提剑灭咸秦，亡国诸侯尽是臣。唯有东陵守高节，青门甘作种瓜人。
马戴,邯郸驿楼作,芜没丛台久，清漳废御沟。蝉鸣河外树，人在驿西楼。云烧天中赤，山当日落秋。近郊经战后，处处骨成丘。
白居易,昭德皇后挽歌词,仙去逍遥境，诗留窈窕章。春归金屋少，夜入寿宫长。凤引曾辞辇，蚕休昔采桑。阴灵何处感，沙麓月无光。
司空图,华上二首,故国春归未有涯，小栏高槛别人家。五更惆怅回孤枕，犹自残灯照落花。关外风昏欲雨天，荠花耕倒枕河壖。村南寂寞时回望，一只鸳鸯下渡船。
储光羲,樵父词,山北饶朽木，山南多枯枝。枯枝作采薪，爨室私自知。诘朝砺斧寻，视暮行歌归。先雪隐薜荔，迎暄卧茅茨。清涧日濯足，乔木时曝衣。终年登险阻，不复忧安危。荡漾与神游，莫知是与非。
齐己,过西山施肩吾旧居,大志终难起，西峰卧翠堆。床前倒秋壑，枕上过春雷。鹤见丹成去，僧闻栗熟来。荒斋松竹老，鸾鹤自裴回。
皮日休,夏初访鲁望偶题小斋,半里芳阴到陆家，藜床相劝饭胡麻。林间度宿抛棋局，壁上经旬挂钓车。野客病时分竹米，邻翁斋日乞藤花。踟蹰未放闲人去，半岸纱帩待月华。
张说,送王晙自羽林赴永昌令,将星移北洛，神雨避东京。为负刚肠誉，还追强项名。白云向伊阙，黄叶散昆明。多谢弦歌宰，稀闻桴鼓声。
杜荀鹤,泗上客思,痛饮复高歌，愁终不奈何。家山随日远，身事逐年多。没雁云横楚，兼蝉柳夹河。此心闲未得，到处被诗磨。
李洞,废寺闲居寄怀一二罢举知己（一作省归郎）,病居废庙冷吟烟，无力争飞类病蝉。槐省老郎蒙主弃，月陂孤客望谁怜。税房兼得调猿石，租地仍分浴鹤泉。处世堪惊又堪愧，一坡山色不论钱。
陆龟蒙,杂曲歌辞·筑城曲,城上一掊土，手中千万杵。筑城畏不坚，坚城在何处。莫叹筑城劳，将军要却敌。城高功亦高，尔命何处惜。
孙逖,故右丞相赠太师燕文贞公挽词二首,海内文章伯，朝端礼乐英。一言兴宝运，三入济群生。命与才相偶，年将位不并。台星忽已坼，流恸轸皇情。甲第三重戟，高门四列侯。已成冠盖里，更有凤凰楼。人世方为乐，生涯遽若休。空馀掌纶地，传庆百千秋。
刘禹锡,酬令狐相公使宅别斋初栽桂树见怀之作,清淮南岸家山树，黑水东边第一栽。影近画梁迎晓日，香随绿酒入金杯。根留本土依江润，叶起寒棱映月开。早晚阴成比梧竹，九霄还放彩雏来。
颜真卿,赠僧皎然,秋意西山多，别岑萦左次。缮亭历三癸，趾趾邻什寺。元化隐灵踪，始君启高致。诛榛养翘楚，鞭草理芳穗。俯砌披水容，逼天扫峰翠。境新耳目换，物远风尘异。倚石忘世情，援云得真意。嘉林幸勿剪，禅侣欣可庇。卫法大臣过，佐游群英萃。龙池护清激，虎节到深邃。徒想嵊顶期，于今没遗记。
王丘,咏史,高洁非养正，盛名亦险艰。伟哉谢安石，携妓入东山。云岩响金奏，空水滟朱颜。兰露滋香泽，松风鸣珮环。歌声入空尽，舞影到池闲。杳眇同天上，繁华非代间。卷舒混名迹，纵诞无忧患。何必苏门子，冥然闭清关。
清江,宿严维宅简章八元（一作宿严秘书宅）,佳期曾不远，甲第即南邻。惠爱偏相及，经过岂厌频。秋寒林叶动，夕霁月华新。莫话羁栖事，平原是主人。
温庭筠,观棋（一作段成式诗）,闲对楸枰倾一壶，黄华坪上几成卢。他时谒帝铜龙水，便赌宣城太守无。
钱起,言怀,夜月霁未好，云泉堪梦归。如何建章漏，催著早朝衣。
戎昱,酬梁二十,渚宫无限客，相见独相亲。长路皆同病，无言似一身。岁寒唯爱竹，憔悴不堪春。细与知音说，攻文恐误人。
陆龟蒙,奉酬袭美苦雨四声重寄三十二句·平上声,层云愁天低，久雨倚槛冷。丝禽藏荷香，锦鲤绕岛影。心将时人乖，道与隐者静。桐阴无深泉，所以逞短绠。
李白,塞下曲六首,五月天山雪，无花只有寒。笛中闻折柳，春色未曾看。晓战随金鼓，宵眠抱玉鞍。愿将腰下剑，直为斩楼兰。天兵下北荒，胡马欲南饮。横戈从百战，直为衔恩甚。握雪海上餐，拂沙陇头寝。何当破月氏，然后方高枕。骏马似风飙，鸣鞭出渭桥。弯弓辞汉月，插羽破天骄。阵解星芒尽，营空海雾消。功成画麟阁，独有霍嫖姚。白马黄金塞，云砂绕梦思。那堪愁苦节，远忆边城儿。萤飞秋窗满，月度霜闺迟。摧残梧桐叶，萧飒沙棠枝。无时独不见，流泪空自知。塞虏乘秋下，天兵出汉家。将军分虎竹，战士卧龙沙。边月随弓影，胡霜拂剑花。玉关殊未入，少妇莫长嗟。烽火动沙漠，连照甘泉云。汉皇按剑起，还召李将军。兵气天上合，鼓声陇底闻。横行负勇气，一战净妖氛。
齐己,杂曲歌辞·杨柳枝,凤楼高映绿阴阴，凝碧多含雨露深。莫谓一枝柔软力，几曾牵破别离心。馆娃宫畔响廊前，依托吴王养翠烟。剑去国亡台榭毁，却随红树噪秋蝉。浓低似中陶潜酒，软极如伤宋玉风。多谢将军绕营种，翠中闲卓战旗红。高僧爱惜遮江寺，游子伤残露野桥。争似著行垂上苑，碧桃红杏对摇摇。
王建,和门下武相公春晓闻莺,侵黑行飞一两声，春寒啭小未分明。若教更解诸馀语，应向宫花不惜情。
吴融,病中宜茯苓寄李谏议,千年茯菟带龙鳞，太华峰头得最珍。金鼎晓煎云漾粉，玉瓯寒贮露含津。南宫已借征诗客，内署今还托谏臣。飞檄愈风知妙手，也须分药救漳滨。
常建,昭君墓,汉宫岂不死，异域伤独没。万里驮黄金，蛾眉为枯骨。回车夜出塞，立马皆不发。共恨丹青人，坟上哭明月。
李乂,哭仆射鄂公杨再思,端揆凝邦绩，台阶阐国猷。方崇大厦栋，忽逝巨川舟。白日铭安在，清风颂独留。死生恩命毕，零落掩山丘。
NA,孙光宪《北梦琐言》引谚,小舅小叔，相追相逐。
刘沧,题吴宫苑,吴苑荒凉故国名，吴山月上照江明。残春碧树自留影，半夜子规何处声。芦叶长侵洲渚暗，蘋花开尽水烟平。经过此地千年恨，荏苒东风露色清。
王巨仁,愤怨诗,于公恸哭三年旱，邹衍含愁五月霜。今我幽愁还似古，皇天无语但苍苍。
齐己,叙怀寄高推官,搜新编旧与谁评，自向无声认有声。已觉爱来多废道，可堪传去更沽名。风松韵里忘形坐，霜月光中共影行。还胜御沟寒夜水，狂吟冲尹甚伤情。
司空图,剑器,楼下公孙昔擅场，空教女子爱军装。潼关一败吴儿喜，簇马骊山看御汤。
王勃,林塘怀友,芳屏画春草，仙杼织朝霞。何如山水路，对面即飞花。
刘禹锡,唐侍御寄游道林岳麓二寺诗并沈中丞姚员外所和见征继作,湘西古刹双蹲蹲，群峰朝拱如骏奔。青松步障深五里，龙宫黯黯神为阍。高殿呀然压苍巘，俯瞰长江疑欲吞。橘洲泛浮金实动，水郭缭绕朱楼鶱。语馀百响入天籁，众奇引步轻翩翻。泉清石布博棋子，萝密鸟韵如簧言。回廊架险高且曲，新径穿林明复昏。浅流忽浊山兽过，古木半空天火痕。星使双飞出禁垣，元侯饯之游石门。紫髯翼从红袖舞，竹风松雪香温黁。远持清琐照巫峡，一戛惊断三声猿。灵山会中身不预，吟想峭绝愁精魂。恨无黄金千万饼，布地买取为丘园。
清江,赠淮西贾兵马使,破虏功成百战场，天书新拜汉中郎。映门旌旆春风起，对客弦歌白日长。阶下斗鸡花乍发，营南试马柳初黄。由来吴楚多同调，感激逢君共异乡。
魏徵,暮秋言怀,首夏别京辅，杪秋滞三河。沉沉蓬莱阁，日夕乡思多。霜剪凉阶蕙，风捎幽渚荷。岁芳坐沦歇，感此式微歌。
秦系,张建封大夫奏系为校书郎因寄此作,久是烟霞客，潭深钓得鱼。不知芸阁上，遗校几多书。
张籍,岭表逢故人,过岭万馀里，旅游经此稀。相逢去家远，共说几时归。海上见花发，瘴中唯鸟飞。炎州望乡伴，自识北人衣。
来鹄,晓鸡,黯黯严城罢鼓鼙，数声相续出寒栖。不嫌惊破纱窗梦，却怕为妖半夜啼。
薛逢,早发剡山（一作赵嘏诗）,正怀何谢俯长流，更览馀封识嵊州。树色老依官舍晚，溪声凉傍客衣秋。南岩气爽横郛郭，天姥云晴拂寺楼。日暮不堪还上马，蓼花风起路悠悠。
李商隐,随师东,东征日调万黄金，几竭中原买斗心。军令未闻诛马谡，捷书惟是报孙歆。但须鸑鷟巢阿阁，岂假鸱鸮在泮林。可惜前朝玄菟郡，积骸成莽阵云深。
胡曾,咏史诗·杜邮,自古功成祸亦侵，武安冤向杜邮深。五湖烟月无穷水，何事迁延到陆沉。
刘禹锡,湖州崔郎中曹长寄三癖诗自言癖在诗与琴酒…四韵以谢之,视事画屏中，自称三癖翁。管弦泛春渚，旌旆拂晴虹。酒对青山月，琴韵白蘋风。会书团扇上，知君文字工。
李益,来从窦车骑行（自朔方行作）,束发逢世屯，怀恩抱明义。读书良有感，学剑惭非智。遂别鲁诸生，来从窦车骑。追兵赴边急，络马黄金辔。出入燕南陲，由来重意气。自经皋兰战，又破楼烦地。西北护三边，东南留一尉。时过欻如云，参差不自意。将军失恩泽，万事从此异。置酒高台上，薄暮秋风至。长戟与我归，归来同弃置。自酌还自饮，非名又非利。歌出易水寒，琴下雍门泪。出逢平乐旧，言在天阶侍。问我从军苦，自陈少年贵。丈夫交四海，徒论身自致。汉将不封侯，苏卿劳远使。今我终此曲，此曲诚不易。贵人难识心，何由知忌讳。
孟郊,忆江南弟,白首眼垂血，望尔唯梦中。筋力强起时，魂魄犹在东。眼光寄明星，起来东望空。望空不见人，江海波无穷。衰老无气力，呼叫不成风。孑然忆忆言，落地何由通。常师共被教，竟作生离翁。生离不可诉，上天何曾聪。未忍对松柏，自鞭残朽躬。自鞭亦何益，知教非所崇。努力拄杖来，馀活与尔同。不然死后耻，遗死亦有终。
白居易,独游玉泉寺（三月三十日）,云树玉泉寺，肩舁半日程。更无人作伴，只共酒同行。新叶千万影，残莺三两声。闲游竟未足，春尽有馀情。
白居易,晓寝,转枕重安寝，回头一欠伸。纸窗明觉晓，布被暖知春。莫强疏慵性，须安老大身。鸡鸣一觉睡，不博早朝人。
李贺,浩歌,南风吹山作平地，帝遣天吴移海水。王母桃花千遍红，彭祖巫咸几回死。青毛骢马参差钱，娇春杨柳含细烟。筝人劝我金屈卮，神血未凝身问谁。不须浪饮丁都护，世上英雄本无主。买丝绣作平原君，有酒惟浇赵州土。漏催水咽玉蟾蜍，卫娘发薄不胜梳。看见秋眉换新绿，二十男儿那刺促。
子兰,登楼忆友,物象远濛濛，周回极望中。带烟千井树，和磬一楼风。月色寒沈地，波声夜飏空。登临无限趣，恨不与君同。
李涉,再游头陀寺,无因暂泊鲁阳戈，白发兼愁日日多。只恐雪晴花便尽，数来山寺亦无他。
崔道融,西施,苎萝山下如花女，占得姑苏台上春。一笑不能忘敌国，五湖何处有功臣。
王熊,奉别张岳州说二首（一作答张燕公岳州宴别）,长沙辞旧国，洞庭逢故人。薰兰敦久要，披雾转相亲。岁月空嗟老，江山不惜春。忽闻黄鹤曲，更作白头新。平生共风月，倏忽间山川。不期交淡水，暂得款忘年。兴逸方罢钓，帆开欲解船。离心若危旆，朝夕为君悬。
冯少吉,山寺见杨少卿书壁，因题其尾,少卿真迹满僧居，只恐钟王也不如。为报远公须爱惜，此书书后更无书。
郭良,题李将军山亭,凤辖将军位，龙门司隶家。衣冠为隐逸，山水作繁华。径出重林草，池摇两岸花。谁知贵公第，亭院有烟霞。
李峤,八月奉教作,黄叶秋风起，苍葭晓露团。鹤鸣初警候，雁上欲凌寒。月镜如开匣，云缨似缀冠。清尊对旻序，高宴有馀欢。
孙逖,宿云门寺阁,香阁东山下，烟花象外幽。悬灯千嶂夕，卷幔五湖秋。画壁馀鸿雁，纱窗宿斗牛。更疑天路近，梦与白云游。
武则天,唐明堂乐章·商音,律中夷则，序应收成。功宣建武，义表惟明。爰申礼奠，庶展翘诚。九秋是式，百谷斯盈。
刘禹锡,纥那曲二首,杨柳郁青青，竹枝无限情。周郎一回顾，听唱纥那声。踏曲兴无穷，调同词不同。愿郎千万寿，长作主人翁。
罗隐,寄程尊师,鹤信虽然到五湖，烟波迢递路崎岖。玉书分薄花生眼，金鼎功迟雪满须。三秀紫芝劳梦寐，一番红槿恨朝晡。未知朽败凡间骨，中授先生指教无。
杜甫,月三首,断续巫山雨，天河此夜新。若无青嶂月，愁杀白头人。魍魉移深树，虾蟆动半轮。故园当北斗，直指照西秦。并照巫山出，新窥楚水清。羁栖愁里见，二十四回明。必验升沉体，如知进退情。不违银汉落，亦伴玉绳横。万里瞿塘峡，春来六上弦。时时开暗室，故故满青天。爽合风襟静，高当泪脸悬。南飞有乌鹊，夜久落江边。
王建,送严大夫赴桂州,岭头分界候，一半属湘潭。水驿门旗出，山恋洞主参。辟邪犀角重，解酒荔枝甘。莫叹京华远，安南更有南。
李白,博平郑太守自庐山千里相寻入江夏北市门见访…立马赠别,大梁贵公子，气盖苍梧云。若无三千客，谁道信陵君。救赵复存魏，英威天下闻。邯郸能屈节，访博从毛薛。夷门得隐沦，而与侯生亲。仍要鼓刀者，乃是袖槌人。好士不尽心，何能保其身。多君重然诺，意气遥相托。五马入市门，金鞍照城郭。都忘虎竹贵，且与荷衣乐。去去桃花源，何时见归轩。相思无终极，肠断朗江猿。
权德舆,夜,猿声到枕上，愁梦纷难理。寂寞深夜寒，青霜落秋水。
李绛,和裴相国答张秘书赠马诗,高才名价欲凌云，上驷光华远赠君。念旧露垂丞相简，感知星动客卿文。纵横逸气宁称力，驰骋长途定出群。伏枥莫令空度岁，黄金结束取功勋。
张祜,题惠山寺（一作常州无锡县惠山寺）,旧宅人何在，空门客自过。泉声到池尽，山色上楼多。小洞生斜竹，重阶夹细莎。殷勤望城市，云水暮钟和。
陆畅,疾愈步庭花,桃红李白觉春归，强步闲庭力尚微。从困不扶灵寿杖，恐惊花里早莺飞。
刘长卿,赠微上人,禅门来往翠微间，万里千峰在剡山。何时共到天台里，身与浮云处处闲。
孙元晏,陈·望仙阁,多少沈檀结筑成，望仙为号倚青冥。不知孔氏何形状，醉得君王不解醒。
李咸用,春日,浩荡东风里，裴回无所亲。危城三面水，古树一边春。衰世难修道，花时不称贫。滔滔天下者，何处问通津。
薛能,早春归山中旧居（一作寓居有怀呈旧知）,绿草闭闲院，悄然花正开。新年人未去，戊日燕还来。雨地残枯沫，灯窗积旧煤。归田语不忘，樗散料非才。
韦渠牟,步虚词十九首,玉简真人降，金书道箓通。烟霞方蔽日，云雨已生风。四极威仪异，三天使命同。那将人世恋，不去上清宫。羽驾正翩翩，云鸿最自然。霞冠将月晓，珠珮与星连。镂玉留新诀，雕金得旧编。不知飞鸾鹤，更有几人仙。上帝求仙使，真符取玉郎。三才闲布象，二景郁生光。骑吏排龙虎，笙歌走凤凰。天高人不见，暗入白云乡。鸾鹤共裴回，仙官使者催。香花三洞启，风雨百神来。凤篆文初定，龙泥印已开。何须生羽翼，始得上瑶台。羽节忽排烟，苏君已得仙。命风驱日月，缩地走山川。几处留丹灶，何时种玉田。一朝骑白虎，直上紫微天。静发降灵香，思神意智长。虎存时促步，龙想更成章。扣齿风雷响，挑灯日月光。仙云在何处，仿佛满空堂。几度游三洞，何方召百神。风云皆守一，龙虎亦全真。执节仙童小，烧香玉女春。应须绝岩内，委曲问皇人。上法杳无营，玄修似有情。道宫琼作想，真帝玉为名。召岳驰旌节，驱雷发吏兵。云车降何处，斋室有仙卿。羽卫一何鲜，香云起暮烟。方朝太素帝，更向玉清天。凤曲凝犹吹，龙骖俨欲前。真文几时降，知在永和年。大道何年学，真符此日催。还持金作印，未要玉为台。羽节分明授，霞衣整顿裁。应缘五云使，教上列仙来。独自授金书，萧条咏紫虚。龙行还当马，云起自成车。九转风烟合，千年井灶馀。参差从太一，寿等混元初。道学已通神，香花会女真。霞床珠斗帐，金荐玉舆轮。一室心偏静，三天夜正春。灵官竟谁降，仙相有夫人。上界有黄房，仙家道路长。神来知位次，乐变叶宫商。竞把琉璃盏，都倾白玉浆。霞衣最芬馥，苏合是灵香。珠佩紫霞缨，夫人会八灵。太霄犹有观，绝宅岂无形。暮雨裴回降，仙歌宛转听。谁逢玉妃辇，应检九真经。西海辞金母，东方拜木公。云行疑带雨，星步欲凌风。羽袖挥丹凤，霞巾曳彩虹。飘飖九霄外，下视望仙宫。玉树杂金花，天河织女家。月邀丹凤舄，风送紫鸾车。雾縠笼绡带，云屏列锦霞。瑶台千万里，不觉往来赊。舞凤凌天出，歌麟入夜听。云容衣眇眇，风韵曲泠泠。扣齿端金简，焚香检玉经。仙宫知不远，只近太微星。紫府与玄洲，谁来物外游。无烦骑白鹿，不用驾青牛。金化颜应驻，云飞鬓不秋。仍闻碧海上，更用玉为楼。辔鹤复骖鸾，全家去不难。鸡声随羽化，犬影入云看。酿玉当成酒，烧金且转丹。何妨五色绶，次第给仙官。
崔涂,东林愿禅师院,与世渐无缘，身心独了然。讲销林下日，腊长定中年。磬绝朝斋后，香焚古寺前。非因送小朗，不到虎谿边。
姚合,和李十二舍人、裴四二舍人两阁老酬白少傅见寄,罢草王言星岁久，嵩高山色日相亲。萧条雨夜吟连晓，撩乱花时看尽春。此世逍遥应独得，古来闲散有谁邻。林中长老呼居士，天下书生仰达人。酒挈数瓶杯亦阔，诗成千首语皆新。纶闱并命诚宜贺，不念衰年寄上频。
白居易,叹元九,不入城门来五载，同时班列尽官高。何人牢落犹依旧，唯有江陵元士曹。
杜牧,牧陪昭应卢郎中在江西宣州佐今吏部沈公幕罢府…投寄,燕雁下扬州，凉风柳陌愁。可怜千里梦，还是一年秋。宛水环朱槛，章江敞碧流。谬陪吾益友，只事我贤侯。印组萦光马，锋铓看解牛。井闾安乐易，冠盖惬依投。政简稀开阁，功成每运筹。送春经野坞，迟日上高楼。玉裂歌声断，霞飘舞带收。泥情斜拂印，别脸小低头。日晚花枝烂，釭凝粉彩稠。未曾孤酩酊，剩肯只淹留。重德俄征宠，诸生苦宦游。分途之绝国，洒泪拜行輈。聚散真漂梗，光阴极转邮。铭心徒历历，屈指尽悠悠。君作烹鲜用，谁膺仄席求。卷怀能愤悱，卒岁且优游。去矣时难遇，沽哉价莫酬。满枝为鼓吹，衷甲避戈矛。隋帝宫荒草，秦王土一丘。相逢好大笑，除此总云浮。
吴仁璧,金钱花,浅绛浓香几朵匀，日熔金铸万家新。堪疑刘宠遗芳在，不许山阴父老贫。
刘长卿,送方外上人,孤云将野鹤，岂向人间住。莫买沃洲山，时人已知处。
崔道融,镜湖雪霁贻方干,天外晓岚和雪望，月中归棹带冰行。相逢半醉吟诗苦，应抵寒猿袅树声。
韩愈,答张十一功曹,山净江空水见沙，哀猿啼处两三家。筼筜竞长纤纤笋，踯躅闲开艳艳花。未报恩波知死所，莫令炎瘴送生涯。吟君诗罢看双鬓，斗觉霜毛一半加。
张乔,渔家,拥棹思悠悠，更深泛积流。唯将一星火，何处宿芦洲。
司空曙,赋得的的帆向浦,向浦参差去，随波远近还。初移芳草里，正在夕阳间。隐映回孤驿，微明出乱山。向空看不尽，归思满江关。
李群玉,桂州经佳人故居,桂水依旧绿，佳人本不还。只应随暮雨，飞入九疑山。
皎然,陈氏童子草书歌,书家孺子有奇名，天然大草令人惊。僧虔老时把笔法，孺子如今皆暗合。飙挥电洒眼不及，但觉毫端鸣飒飒。有时作点险且能，太行片石看欲崩。偶然长掣浓入燥，少室枯松欹不倒。夏室炎炎少人欢，山轩日色在阑干。桐花飞尽子规思，主人高歌兴不至。浊醪不饮嫌昏沈，欲玩草书开我襟。龙爪状奇鼠须锐，水笺白皙越人惠。王家小令草最狂，为予洒出惊腾势。
薛涛,秋泉,冷色初澄一带烟，幽声遥泻十丝弦。长来枕上牵情思，不使愁人半夜眠。
贯休,鹭鸶有怀（前东阳王慥使君养一鹭鸶名瑶花）,粉魄霜华为尔枯，鸳鸯相伴更堪图。爱来沙岛遗银屋，终作金笼养雪雏。栖宿必多清濑梦，品流还次白猿徒。今朝不觉频回首，曾伴瑶花近玉壶。
白居易,青毡帐二十韵,合聚千羊毳，施张百子弮。骨盘边柳健，色染塞蓝鲜。北制因戎创，南移逐虏迁。汰风吹不动，御雨湿弥坚。有顶中央耸，无隅四向圆。傍通门豁尔，内密气温然。远别关山外，初安庭户前。影孤明月夜，价重苦寒年。软暖围毡毯，枪摐束管弦。最宜霜后地，偏称雪中天。侧置低歌座，平铺小舞筵。闲多揭帘入，醉便拥袍眠。铁檠移灯背，银囊带火悬。深藏晓兰焰，暗贮宿香烟。兽炭休亲近，狐裘可弃捐。砚温融冻墨，瓶暖变春泉。蕙帐徒招隐，茅庵浪坐禅。贫僧应叹羡，寒士定留连。客宾于中接，儿孙向后传。王家夸旧物，未及此青毡。
杜牧,江南送左师,江南为客正悲秋，更送吾师古渡头。惆怅不同尘土别，水云踪迹去悠悠。
元稹,酬张秘书因寄马赠诗,丞相功高厌武名，牵将战马寄儒生。四蹄荀距藏虽尽，六尺须头见尚惊。减粟偷儿憎未饱，骑驴诗客骂先行。劝君还却司空著，莫遣衙参傍子城。
张乔,经宣城元员外山居,无人袭仙隐，石室闭空山。避烧猿犹到，随云鹤不还。涧荒岩影在，桥断树阴闲。但有黄河赋，长留在世间。
元稹,感逝（浙东）,头白夫妻分无子，谁令兰梦感衰翁。三声啼妇卧床上，一寸断肠埋土中。蜩甲暗枯秋叶坠，燕雏新去夜巢空。情知此恨人皆有，应与暮年心不同。
梁献,王昭君,图画失天真，容华坐误人。君恩不可再，妾命在和亲。泪点关山月，衣销边塞尘。一闻阳鸟至，思绝汉宫春。
崔颢,赠卢八象,客从巴水渡，传尔溯行舟。是日风波霁，高堂雨半收。青山满蜀道，绿水向荆州。不作书相问，谁能慰别愁。
元稹,雪天,故乡千里梦，往事万重悲。小雪沉阴夜，闲窗老病时。独闻归去雁，偏咏别来诗。惭愧红妆女，频惊两鬓丝。
顾况,上古之什补亡训传十三章·筑城二章,筑城登登，于以作固。咨尔寺兮，发郊外冢墓。死而无知，犹或不可；若其有知，惟上帝是愬。筑城奕奕，于以固敌。咨尔寺兮，发郊外冢甓。死而无知，犹或不可。若其有知，惟上帝是谪。
陈子昂,洛城观酺应制,圣人信恭己，天命允昭回。苍极神功被，青云秘箓开。垂衣受金册，张乐宴瑶台。云凤休征满，鱼龙杂戏来。崇恩逾五日，惠泽畅三才。玉帛群臣醉，徽章缛礼该。方睹升中禅，言观拜洛回。微臣固多幸，敢上万年杯。
齐己,酬元员外见寄,僻巷谁相访，风篱翠蔓牵。易中通性命，贫里过流年。且有吟情挠，都无俗事煎。时闻得新意，多是此忘缘。
崔日用,赠武平一,彼名流兮左氏癖，意玄远兮冠今夕。
NA,杂曲歌辞·簇拍陆州,西去轮台万里馀，故乡音耗日应疏。陇山鹦鹉能言语，为报闺人数寄书。
苏拯,鸱枭,为害未为害，其如污物类。斯言之一玷，流传极天地。良木不得栖，清波不得戏。曾戏水堪疑，曾栖树终弃。天不歼尔族，与夫恶相济。地若默尔声，与夫妖为讳。一时怀害心，千古不能替。伤哉丑行人，兹禽亦为譬。
李涉,山中,无奈牧童何，放牛吃我竹。隔林呼不应，叫笑如生鹿。欲报田舍翁，更深不归屋。
岑参,送裴校书从大夫淄川觐省,尚书未出守，爱子向青州。一路通关树，孤城近海楼。怀中江橘熟，倚处戟门秋。更奉轻轩去，知君无客愁。
韩偓,夕阳,花前洒泪临寒食，醉里回头问夕阳。不管相思人老尽，朝朝容易下西墙。
张友正,锦带佩吴钩,带剑谁家子，春朝紫陌游。结边霞聚锦，悬处月随钩。彩缕回文出，雄芒练影浮。叶依花里艳，霜向锷中秋。的皪宜骢马，斓斒映绮裘。应须待报国，一刎月支头。
杜牧,初春雨中舟次和州横江裴使君见迎李赵二秀才…许浑先辈,芳草渡头微雨时，万株杨柳拂波垂。蒲根水暖雁初浴，梅径香寒蜂未知。辞客倚风吟暗淡，使君回马湿旌旗。江南仲蔚多情调，怅望春阴几首诗。
皮日休,太湖诗·雨中游包山精舍,松门亘五里，彩碧高下绚。幽人共跻攀，胜事颇清便。翣翣林上雨，隐隐湖中电。薜带轻束腰，荷笠低遮面。湿屦黏烟雾，穿衣落霜霰。笑次度岩壑，困中遇台殿。老僧三四人，梵字十数卷。施稀无夏屋，境僻乏朝膳。散发抵泉流，支颐数云片。坐石忽忘起，扪萝不知倦。异蝶时似锦，幽禽或如钿。篥簩还戛刃，栟榈自摇扇。俗态既斗薮，野情空眷恋。道人摘芝菌，为予备午馔。渴兴石榴羹，饥惬胡麻饭。如何事于役，兹游急于传。却将尘土衣，一任瀑丝溅。
孙思邈,四言诗,取金之精，合石之液。列为夫妇，结为魂魄。一体混沌，两精感激。河车覆载，鼎候无忒。洪炉烈火，烘焰翕赫。烟未及黔，焰不假碧。如畜扶桑，若藏霹雳。姹女气索，婴儿声寂。透出两仪，丽于四极。壁立几多，马驰一驿。宛其死矣，适然从革。恶黜善迁，情回性易。紫色内达，赤芒外射。熠若火生，乍疑血滴。号曰中环，退藏于密。雾散五内，川流百脉。骨变金植，颜驻玉泽。阳德乃敷，阴功积。南宫度名，北斗落籍。
王无竞,巫山（一作宋之问诗）,神女向高唐，巫山下夕阳。裴回行作雨，婉娈逐荆王。电影江前落，雷声峡外长。朝云无处所，台馆晓苍苍。
黄滔,宿李少府园林,一壶浊酒百家诗，住此园林守选期。深院月凉留客夜，古杉风细似泉时。尝频异茗尘心净，议罢名山竹影移。明日绿苔浑扫后，石庭吟坐复容谁。
李煜,虞美人,风回小院庭芜绿，柳眼春相续。凭阑半日独无言，依旧竹声新月，似当年。笙歌未散尊罍在，池面冰初解。烛明香暗画楼深，满鬓清霜残雪，思难禁。春花秋月何时了，往事知多少。小楼昨夜又东风，故国不堪回首月明中。雕阑玉砌应犹在，只是朱颜改。问君能有几多愁，恰似一江春水向东流。
顾非熊,关试后嘉会里闻蝉感怀呈主司,昔闻惊节换，常抱异乡愁。今听当名遂，方欢上国游。吟才依树午，风已报庭秋。并觉声声好，怀恩忽泪流。
陈子良,春晚看群公朝还人为八韵,游子惜春暮，策杖出蒿莱。正直康庄晚，群公谒帝回。履度南宫至，车从北阙来。珂影傍明月，笳声动落梅。迎风采旄转，照日绶花开。红尘掩鹤盖，翠柳拂龙媒。绮云临舞阁，丹霞薄吹台。轻肥宁所羡，未若反山隈。
李冶,恩命追入，留别广陵故人,无才多病分龙钟，不料虚名达九重。仰愧弹冠上华发，多惭拂镜理衰容。驰心北阙随芳草，极目南山望旧峰。桂树不能留野客，沙鸥出浦谩相逢。
王適,江上有怀,湛湛江水见底清，荷花莲子傍江生。采莲将欲寄同心，秋风落花空复情。棹歌数曲如有待，正见明月度东海。海上云尽月苍苍，万里分辉满洛阳。洛阳闺阁夜何央，蛾眉婵娟断人肠。寂寥金屏空自掩，青荧银烛不生光。应怜水宿洞庭子，今夕迢遥天一方。
白居易,自觉二首,四十未为老，忧伤早衰恶。前岁二毛生，今年一齿落。形骸日损耗，心事同萧索。夜寝与朝餐，其间味亦薄。同岁崔舍人，容光方灼灼。始知年与貌，衰盛随忧乐。畏老老转迫，忧病病弥缚。不畏复不忧，是除老病药。朝哭心所爱，暮哭心所亲。亲爱零落尽，安用身独存。几许平生欢，无限骨肉恩。结为肠间痛，聚作鼻头辛。悲来四支缓，泣尽双眸昏。所以年四十，心如七十人。我闻浮屠教，中有解脱门。置心为止水，视身如浮云。斗擞垢秽衣，度脱生死轮。胡为恋此苦，不去犹逡巡。回念发弘愿，愿此见在身。但受过去报，不结将来因。誓以智慧水，永洗烦恼尘。不将恩爱子，更种悲忧根。
王贞白,杂曲歌辞·妾薄命,薄命头欲白，频年嫁不成。秦娥未十五，昨夜事公卿。岂有机杼力，空传歌舞名。妾专修妇德，媒氏却相轻。
刘商,归山留别子侄二首,车马驱驰人在世，东西南北鹤随云。莫言贫病无留别，百代簪缨将付君。不逐浮云不羡鱼，杏花茅屋向阳居。鹤鸣华表应传语，雁度霜天懒寄书。
王维,疑梦,莫惊宠辱空忧喜，莫计恩雠浪苦辛。黄帝孔丘何处问，安知不是梦中身。
张籍,送令狐尚书赴东都留守,朝廷重寄在关东，共说从前选上公。勋业新城大梁镇，恩荣更守洛阳宫。行香暂出天桥上，巡礼常过禁殿中。每领群臣拜章庆，半开门仗日曈曈。
曹松,荆南道中,十月荒郊雪气催，依稀愁色认阳台。游秦分系三条烛，出楚心殊一寸灰。高柳莫遮寒月落，空桑不放夜风回。如何住在猿声里，却被蝉吟引下来。
李嘉祐,送卢员外往饶州,为郎复典郡，锦帐映朱轮。露冕随龙节，停桡得水人。早霜芦叶变，寒雨石榴新。莫怪谙风土，三年作逐臣。
贯休,上冯使君山水障子,忆山归未得，画出亦堪怜。崩岸全隳路，荒村半有烟。笔句冈势转，墨抢烧痕颠。远浦深通海，孤峰冷倚天。柴棚坐逸士，露茗煮红泉。绣与莲峰竞，威如剑阁牵。石门关麈鹿，气候有神仙。茅屋书窗小，苔阶滴瀑圆。松根击石朽，桂叶蚀霜鲜。画出欺王墨，擎将献惠连。新诗宁妄说，旧隐实如然。愿似窗中列，时闻大雅篇。
杜甫,石柜阁,季冬日已长，山晚半天赤。蜀道多早花，江间饶奇石。石柜曾波上，临虚荡高壁。清晖回群鸥，暝色带远客。羁栖负幽意，感叹向绝迹。信甘孱懦婴，不独冻馁迫。优游谢康乐，放浪陶彭泽。吾衰未自安，谢尔性所适。
卢纶,送丹阳赵少府（即给事中涓亲弟）,恭闻林下别，未至亦沾裳。荻岸雨声尽，江天虹影长。佩韦宗懒慢，偷橘爱芳香。遥想从公后，称荣在上堂。
权德舆,送张阁老中丞持节册吊回鹘,旌旆翩翩拥汉官，君行常得远人欢。分职南台知礼重，辍书东观见才难。金章玉节鸣驺远，白草黄云出塞寒。欲散别离唯有醉，暂烦宾从驻征鞍。
白居易,听歌六绝句·听都子歌,都子新歌有性灵，一声格转已堪听。更听唱到嫦娥字，犹有樊家旧典刑。
齐己,秋兴,所见背时情，闲行亦独行。晚凉思水石，危阁望峥嵘。雨外残云片，风中乱叶声。旧山吟友在，相忆梦应清。
杨衡,送王秀才往安南,君为蹈海客，客路谁谙悉。鲸度乍疑山，鸡鸣先见日。所嗟回棹晚，倍结离情密。无贪合浦珠，念守江陵橘。
刘沧,送元叙上人归上党（时节镇罢兵）,太行关路战尘收，白日思乡别沃州。薄暮焚香临野烧，清晨漱齿涉寒流。溪边残垒空云木，山上孤城对驿楼。此去寂寥寻旧迹，苍苔满径竹斋秋。
李中,早春,一种和风至，千花未放妍。草心并柳眼，长是被恩先。
元稹,劝醉,窦家能酿销愁酒，但是愁人便与销。愿我共君俱寂寞，只应连夜复连朝。
徐夤,白酒两瓶送崔侍御,雪化霜融好泼醅，满壶冰冻向春开。求从白石洞中得，携向百花岩畔来。几夕露珠寒贝齿，一泓银水冷琼杯。湖边送与崔夫子，谁见嵇山尽日颓。
周贺,赠柏岩禅师,野寺绝依念，灵山会遍行。老来披衲重，病后读经生。乞食嫌村远，寻溪爱路平。多年柏岩住，不记柏岩名。
黄滔,书崔少府居（一作赠李补阙）,鲁史蜀琴旁，陶然举一觞。夕阳明岛屿，秋水浅池塘。世乱怜官替，家贫值岁荒。前峰亦曾宿，知有辟寒方。
柳中庸,秋怨,玉树起凉烟，凝情一叶前。别离伤晓镜，摇落思秋弦。汉垒关山月，胡笳塞北天。不知肠断梦，空绕几山川。
贯休,招友人宿,银地无尘金菊开，紫梨红枣堕莓苔。一泓秋水一轮月，今夜故人来不来。
李绅,寿阳罢郡日有诗十首…不殊今编于后兼纪瑞物·虎不食人,南山白额同驯扰，亦变仁心去杀机。不竞牛甘令买患，免遭狐假妄凭威。渡河岂适他邦害，据谷终无暴物非。尔效驺虞护生草，岂徒柔伏在淮淝。
徐锴,秋词,井梧纷堕砌，寒雁远横空。雨久莓苔紫，霜浓薜荔红。
贾岛,题青龙寺,碣石山人一轴诗，终南山北数人知。拟看青龙寺里月，待无一点夜云时。
刘长卿,送方外上人之常州依萧使君,宰臣思得度，鸥鸟恋为群。远客回飞锡，空山卧白云。夕阳孤艇去，秋水两溪分。归共临川史，同翻贝叶文。
NA,封泰山乐章·凯安,烈祖顺三灵，文宗威四海。黄钺诛群盗，朱旗扫多罪。戢兵天下安，约法人心改。大哉干羽意，长见风云在。
刘禹锡,答乐天戏赠,才子声名白侍郎，风流虽老尚难当。诗情逸似陶彭泽，斋日多如周太常。矻矻将心求净法，时时偷眼看春光。知君技痒思欢宴，欲倩天魔破道场。
元稹,景申秋八首,年年秋意绪，多向雨中生。渐欲烟火近，稍怜衣服轻。咏诗闲处立，忆事夜深行。濩落寻常惯，凄凉别为情。蚊幌雨来卷，烛蛾灯上稀。啼儿冷秋簟，思妇问寒衣。帘断萤火入，窗明蝙蝠飞。良辰日夜去，渐与壮心违。嗢嗢檐溜凝，丁丁窗雨繁。枕倾筒簟滑，幔飐案灯翻。唤魇儿难觉，吟诗婢苦烦。强眠终不著，闲卧暗消魂。瓶泻高檐雨，窗来激箭风。病憎灯火暗，寒觉薄帏空。婢报樵苏竭，妻愁院落通。老夫慵计数，教想蔡城东。风头难著枕，病眼厌看书。无酒销长夜，回灯照小馀。三元推废王，九曜入乘除。廊庙应多算，参差斡太虚。经雨篱落坏，入秋田地荒。竹垂哀折节，莲败惜空房。小片慈菇白，低丛柚子黄。眼前撩乱辈，无不是同乡。雨柳枝枝弱，风光片片斜。蜻蜓怜晓露，蛱蝶恋秋花。饥啅空篱雀，寒栖满树鸦。荒凉池馆内，不似有人家。病苦十年后，连阴十日馀。人方教作鼠，天岂遣为鱼。鲛绽酆城剑，虫凋鬼火书。出闻泥泞尽，何地不摧车。
杜牧,闻角,晓楼烟槛出云霄，景下林塘已寂寥。城角为秋悲更远，护霜云破海天遥。
齐己,谢王先辈寄毡,深谢高科客，名毡寄惠重。静思生朔漠，和雪长蒙茸。折坐资禅悦，铺眠减病容。他年从破碎，担去卧孤峰。
皎然,宿道士观,古观秋木秀，冷然属鲜飙。琼葩被修蔓，柏实满寒条。影殿山寂寂，寥天月昭昭。幽期寄仙侣，习定至中宵。清佩闻虚步，真官方宿朝。
江为,隋堤柳,锦缆龙舟万里来，醉乡繁盛忽尘埃。空馀两岸千株柳，雨叶风花作恨媒。
孟郊,自惜,倾尽眼中力，抄诗过与人。自悲风雅老，恐被巴竹嗔。零落雪文字，分明镜精神。坐甘冰抱晚，永谢酒怀春。徒有言言旧，惭无默默新。始惊儒教误，渐与佛乘亲。
杜荀鹤,戏赠渔家,见君生计羡君闲，求食求衣有底难。养一箔蚕供钓线，种千茎竹作渔竿。葫芦杓酌春浓酒，舴艋舟流夜涨滩。却笑侬家最辛苦，听蝉鞭马入长安。
李商隐,戏题赠稷山驿吏王全,绛台驿吏老风尘，耽酒成仙几十春。过客不劳询甲子，惟书亥字与时人。
钱珝,送王郎中,惜别远相送，却成惆怅多。独归回首处，争那暮山何。
许浑,夜行次东关逢魏扶东归,南北断蓬飘，长亭酒一瓢。残云归太华，疏雨过中条。树色随关迥，河声入塞遥。劳歌此分首，风急马萧萧。
王睿,相和歌辞·祠神歌·送神,枨枨山响答琵琶，酒湿青莎肉饲鸦。树叶无声神去后，纸钱灰出木绵花。
NA,袁长官女诗（题峡山僧壁）,刚被恩情役此心，无端变化几湮沈。不如逐伴归山去，长笑一声烟雾深。
陆龟蒙,相和歌辞·江南曲,为爱江南春，涉江聊采蘋。水深烟浩浩，空对双车轮。车轮明月团，车盖浮云盘。云月徒自好，水中行路难。遥遥洛阳道，夹岸生春草。寄语棹船郎，莫夸风浪好。
吴融,闲书,接鹭陪鸾漫得群，未如高卧紫溪云。晋阳起义寻常见，湖口屯营取次闻。大底鹪鹏须自适，何尝玉石不同焚。回看带砺山河者，济得危时没旧勋。
杜甫,对雨,莽莽天涯雨，江边独立时。不愁巴道路，恐湿汉旌旗。雪岭防秋急，绳桥战胜迟。西戎甥舅礼，未敢背恩私。
刘禹锡,寄湖州韩中丞,老郎日日忧苍鬓，远守年年厌白蘋。终日相思不相见，长频相见是何人。
令狐楚,年少行四首,少小边州惯放狂，骣骑蕃马射黄羊。如今年老无筋力，犹倚营门数雁行。家本清河住五城，须凭弓箭得功名。等闲飞鞚秋原上，独向寒云试射声。弓背霞明剑照霜，秋风走马出咸阳。未收天子河湟地，不拟回头望故乡。霜满中庭月满楼，金樽玉柱对清秋。当年称意须行乐，不到天明不肯休。
张九龄,武司功初有幽庭春暄见贻夏首获见以诗报焉,芳月尽离居，幽怀重起予。虽言春事晚，尚想物华初。迟日皦方照，高斋澹复虚。笋成林向密，花落树应疏。赠鲤情无间，求莺思有馀。暄妍不相待，含叹欲焉如。
张子容,永嘉即事寄赣县袁少府瓘,山绕楼台出，谿通里閈斜。曾为谢客郡，多有逐臣家。海气朝成雨，江天晚作霞。题书报贾谊，此湿似长沙。
于邺,游中梁山,僻地好泉石，何人曾陆沈。不知青嶂外，更有白云深。因此见乔木，几回思旧林。殷勤猿与鸟，唯我独何心。
独孤及,李张皇甫阎权等数公并有送别之作见寄因答,洞庭正波蘋叶衰，岂是秦吴远别时。谢君箧中绮端赠，何以报之长相思。
杜牧,黄州竹径斗,竹浊蟠小径，屈折斗蛇来。三年得归去，知绕几千回。
陈标,焦桐树,江上烹鱼采野樵，鸾枝摧折半曾烧。未经良匠材虽散，待得知音尾已焦。若使琢磨徽白玉，便来风律轸青瑶。还能万里传山水，三峡泉声岂寂寥。
李世民,冬日临昆明池,石鲸分玉溜，劫烬隐平沙。柳影冰无叶，梅心冻有花。寒野凝朝雾，霜天散夕霞。欢情犹未极，落景遽西斜。
王维,横吹曲辞·出塞,居延城外猎天骄，白草连天野火烧。暮云空碛时驱马，秋日平原好射雕。护羌校尉朝乘障，破虏将军夜渡辽。玉靶角弓珠勒马，汉家将赐霍嫖姚。
尚颜,早春送人归岳阳,久食主人鱼，春来复旧居。远无千里浪，轻有半船书。过片晴云淡，消残暮雪虚。岳阳多异境，搜思勿令疏。
知玄,祝尧诗,生天本自生天业，未必求仙便得仙。鹤背倾危龙背滑，君王且住一千年。
苏味道,咏雾,氤氲起洞壑，遥裔匝平畴。乍似含龙剑，还疑映蜃楼。拂林随雨密，度径带烟浮。方谢公超步，终从彦辅游。
卓英英,锦城春望,和风装点锦城春，细雨如丝压玉尘。漫把诗情访奇景，艳花浓酒属闲人。
薛存诚,膏泽多丰年,帝德方多泽，莓莓井径同。八方甘雨布，四远报年丰。廒庾千厢在，幽流万壑通。候时勤稼穑，击壤乐农功。畎亩人无惰，田庐岁不空。何须忧伏腊，千载贺尧风。
杨师道,赋终南山用风字韵应诏,眷言怀隐逸，辍驾践幽丛。白云飞夏雨，碧岭横春虹。草绿长杨路，花疏五柞宫。登临日将晚，兰桂起香风。
吴融,王母庙,鸾龙一夜降昆丘，遗庙千年枕碧流。赚得武皇心力尽，忍看烟草茂陵秋。
岑参,奉陪封大夫九日登高,九日黄花酒，登高会昔闻。霜威逐亚相，杀气傍中军。横笛惊征雁，娇歌落塞云。边头幸无事，醉舞荷吾君。
潘雍,赠葛氏小娘子,曾闻仙子住天台，欲结灵姻愧短才。若许随君洞中住，不同刘阮却归来。
白居易,新栽梅,池边新种七株梅，欲到花时点检来。莫怕长洲桃李妒，今年好为使君开。
许浑,怀江南同志,南国别经年，云晴波接天。蒲深鸂鶒戏，花暖鹧鸪眠。竹暗湘妃庙，枫阴楚客船。唯应洞庭月，万里共婵娟。
权德舆,石塘路有怀院中诸公,耒水波纹细，湘江竹叶轻。。古时楼上清明夜，月照楼前撩乱花。今日成阴复成子，可怜春尽未归家。新妇矶头云半敛，女儿滩畔月初明。回合千峰里，晴光似画图。征车随反照，候吏映白云。
张乔,寄维扬故人,离别河边绾柳条，千山万水玉人遥。月明记得相寻处，城锁东风十五桥。
灵澈,简寂观,古松古柏岩壁间，猿攀鹤巢古枝折。五月有霜六月寒，时见山翁来取雪。
张籍,赠姚合,丹凤城门向晓开，千官相次入朝来。唯君独走冲尘土，下马桥边报直回。
卢延让,逢友人赴阙,正当天下待雍熙，丹诏征来早为迟。倚马才高犹爱艺，问牛心在肯容私。吏开黄阁排班处，民拥青门看入时。却笑郡人留不得，感恩唯拟立生祠。
贯休,相和歌辞·阳春曲,为口莫学阮嗣宗，不言是非非至公。为手须似朱云辈，折槛英风至今在。男儿结发事君亲，须斅前贤多慷慨。历数雍熙房与杜，魏公姚公宋开府。尽向天上仙宫闲处坐，何不却辞上帝下下土，忍见苍生苦苦苦。
杜荀鹤,哭贝韬,交朋来哭我来歌，喜傍山家葬荔萝。四海十年人杀尽，似君埋少不埋多。
刘禹锡,令狐相公见示新栽蕙兰二草之什，兼命同作,上国庭前草，移来汉水浔。朱门虽易地，玉树有馀阴。艳彩凝还泛，清香绝复寻。光华童子佩，柔软美人心。惜晚含远思，赏幽空独吟。寄言知音者，一奏风中琴。
伍乔,寄落星史虚白处士,白云峰下古溪头，曾与提壶烂熳游。登阁共看彭蠡水，围炉相忆杜陵秋。棋玄不厌通高品，句妙多容隔岁酬。别后相思时一望，暮山空碧水空流。
权德舆,奉和李给事省中书情寄刘苗崔三曹长因呈许陈二阁老,常寮几处伏明光，新诏联翩夕拜郎。五夜漏清天欲曙，万年枝暖日初长。分曹列侍登文石，促膝闲谣接羽觞。共说汉朝荣上赏，岂令三友滞冯唐。
陆龟蒙,寄吴融,一夜秋声入井桐，数枝危绿怕西风。霏霏晚砌烟华上，淅淅疏帘雨气通。君整轮蹄名未了，我依琴鹤病相攻。到头江畔从渔事，织作中流万尺篊。
方干,除夜,永怀难自问，此夕众愁兴。晓韵侵春角，寒光隔岁灯。心燃一寸火，泪结两行冰。煦育诚非远，阳和又欲升。
陆龟蒙,独夜,新秋霁夜有清境，穷襜病客无佳期。生公把经向石说，而我对月须人为。独行独坐亦独酌，独玩独吟还独悲。古称独坐与独立，若比群居终校奇。
郑巢,赠蛮僧,南海何年过，中林一磬微。病逢秋雨发，心逐暮潮归。久卧前山寺，犹逢故国衣。近来慵步履，石藓满柴扉。
张祜,题胜上人山房,清昼房廊山半开，一瓶新汲洒莓苔。古松百尺始生叶，飒飒风声天上来。
皎然,冬日梅溪送裴方舟宣州,平明匹马上村桥，花发梅溪雪未消。日短天寒愁送客，楚山无限路遥遥。
陆羽,歌（太和中复州有一老僧云是陆弟子，常讽此歌）,不羡黄金罍，不羡白玉杯；不羡朝入省，不羡暮入台；惟羡西江水，曾向金陵城下来。
丘为,题农父庐舍,东风何时至，已绿湖上山。湖上春已早，田家日不闲。沟塍流水处，耒耜平芜间。薄暮饭牛罢，归来还闭关。
权德舆,顺宗至德大安孝皇帝挽歌三首（时充卤簿使）,十叶开昌运，三辰丽德音。荐功期瘗玉，昭俭每捐金。解泽皇风遍，虞泉白日沈。仍闻起居注，焚奏感人心。孝理本忧勤，玄功在啬神。睿图传上嗣，寿酒比家人。仙驭三清远，行宫万象新。小臣司吉从，还扈属车尘。候晓传清跸，迎风引彩旒。共瞻宫辂出，遥想望陵愁。弓剑随云气，衣冠奉月游。空馀驾龙处，摇落鼎湖秋。
乔知之,长信宫中树,婀娜当轩树，zv茸倚兰殿。叶艳九春华，香摇五明扇。馀花鸟弄尽，新叶虫书遍。零落心自知，芳菲君不见。
翁宏,春残,又是春残也，如何出翠帏。落花人独立，微雨燕双飞。寓目魂将断，经年梦亦非。那堪向愁夕，萧飒暮蝉辉。
韩愈,听颖师弹琴,昵昵儿女语，恩怨相尔汝。划然变轩昂，勇士赴敌场。浮云柳絮无根蒂，天地阔远随飞扬。喧啾百鸟群，忽见孤凤凰。跻攀分寸不可上，失势一落千丈强。嗟余有两耳，未省听丝篁。自闻颖师弹，起坐在一旁。推手遽止之，湿衣泪滂滂。颖乎尔诚能，无以冰炭置我肠。
海印,舟夜一章,水色连天色，风声益浪声。旅人归思苦，渔叟梦魂惊。举棹云先到，移舟月逐行。旋吟诗句罢，犹见远山横。
王维,老将行,少年十五二十时，步行夺得胡马骑。射杀中山白额虎，肯数邺下黄须儿。一身转战三千里，一剑曾当百万师。汉兵奋迅如霹雳，虏骑崩腾畏蒺藜。卫青不败由天幸，李广无功缘数奇。自从弃置便衰朽，世事蹉跎成白首。昔时飞箭无全目，今日垂杨生左肘。路傍时卖故侯瓜，门前学种先生柳。苍茫古木连穷巷，寥落寒山对虚牖。誓令疏勒出飞泉，不似颍川空使酒。贺兰山下阵如云，羽檄交驰日夕闻。节使三河募年少，诏书五道出将军。试拂铁衣如雪色，聊持宝剑动星文。愿得燕弓射天将，耻令越甲鸣吴军。莫嫌旧日云中守，犹堪一战取功勋。
孟郊,将见故人,故人季夏中，及此百馀日。无日不相思，明镜改形色。宁知仲冬时，忽有相逢期。振衣起踯躅，赪鲤跃天池。
岑参,奉和相公发益昌,相国临戎别帝京，拥麾持节远横行。朝登剑阁云随马，夜渡巴江雨洗兵。山花万朵迎征盖，川柳千条拂去旌。暂到蜀城应计日，须知明主待持衡。
白居易,寄杨六侍郎（时杨初授户部，予不赴同州）,西户最荣君好去，左冯虽稳我慵来。秋风一箸鲈鱼鲙，张翰摇头唤不回。
杜甫,复愁十二首,人烟生处僻，虎迹过新蹄。野鹘翻窥草，村船逆上溪。钓艇收缗尽，昏鸦接翅归。月生初学扇，云细不成衣。万国尚防寇，故园今若何。昔归相识少，早已战场多。身觉省郎在，家须农事归。年深荒草径，老恐失柴扉。金丝镂箭镞，皂尾制旗竿。一自风尘起，犹嗟行路难。胡虏何曾盛，干戈不肯休。闾阎听小子，谈话觅封侯。贞观铜牙弩，开元锦兽张。花门小前好，此物弃沙场。今日翔麟马，先宜驾鼓车。无劳问河北，诸将觉荣华。任转江淮粟，休添苑囿兵。由来貔虎士，不满凤凰城。江上亦秋色，火云终不移。巫山犹锦树，南国且黄鹂。每恨陶彭泽，无钱对菊花。如今九日至，自觉酒须赊。病减诗仍拙，吟多意有馀。莫看江总老，犹被赏时鱼。
李昌符,伤春,即是春风尽，仍沾夜雨归。明朝更来此，兼恐落花稀。
武元衡,昭德皇后挽歌词,玉扆将迁坐，金鸡忽报晨。珮环仙驭远，星月夜台新。剑没川空冷，菱寒镜不春。国门车马会，多是濯龙亲。
邵谒,学仙词,上仙传秘诀，澹薄与无营。炼药，变姓不变形。三尸既无累，百虑自不生。是知寸心中，有路通上清。祖龙好仙术，烧却黄金精。
李冶,送韩揆之江西（一作送阎伯钧往江州）,相看指杨柳，别恨转依依。万里江西水，孤舟何处归。湓城潮不到，夏口信应稀。唯有衡阳雁，年年来去飞。
王维,崔濮阳兄季重前山兴（山西去亦对维门）,秋色有佳兴，况君池上闲。悠悠西林下，自识门前山。千里横黛色，数峰出云间。嵯峨对秦国，合沓藏荆关。残雨斜日照，夕岚飞鸟还。故人今尚尔，叹息此颓颜。
沈佺期,从幸香山寺应制,南山奕奕通丹禁，北阙峨峨连翠云。岭上楼台千地起，城中钟鼓四天闻。旃檀晓阁金舆度，鹦鹉晴林采眊分。愿以醍醐参圣酒，还将祇苑当秋汾。
韩偓,即目二首,万古离怀憎物色，几生愁绪溺风光。废城沃土肥春草，野渡空船荡夕阳。倚道向人多脉脉，为情因酒易伥伥。宦途弃掷须甘分，回避红尘是所长。动非求进静非禅，咋舌吞声过十年。溪涨浪花如积石，雨晴云叶似连钱。干戈岁久谙戎事，枕簟秋凉减夜眠。攻苦惯来无不可，寸心如水但澄鲜。
孟浩然,寻梅道士（一作寻梅道士张山人）,彭泽先生柳，山阴道士鹅。我来从所好，停策汉阴多。重以观鱼乐，因之鼓枻歌。崔徐迹未朽，千载揖清波。
酒肆布衣,又吟,有形皆朽孰不知，休吟春景与秋时。争如且醉长安酒，荣华零悴总奚为。
苏颋,奉和圣制途经华岳应制,朝望莲华狱，神心就日来。晴观五千仞，仙掌拓山开。受命金符叶，过祥玉瑞陪。雾披乘鹿见，云起驭龙回。偃树枝封雪，残碑石冒苔。圣皇惟道契，文字勒岩隈。
胡曾,咏史诗·夹谷,夹谷莺啼三月天，野花芳草整相鲜。来时不见侏儒死，空笑齐人失措年。
杨衡,句,贤人处霄汉，荒泽自耕耘。陇首降时雨，雷声出夏云。一一鹤声飞上天。
顾况,梁司马画马歌,画精神，画筋骨，一团旋风瞥灭没。仰秣如上贺兰山，低头欲饮长城窟。此马昂然独此群，阿爷是龙飞入云。黄沙枯碛无寸草，一日行过千里道。展处把笔欲描时，司马一騧赛倾倒。
耿湋,九日,重阳寒寺满秋梧，客在南楼顾老夫。步蹇强登游藻井，发稀那更插茱萸。横空过雨千峰出，大野新霜万叶枯。更望尊中菊花酒，殷勤能得几回沽。
卢纶,江北忆崔汶,夜问江西客，还知在楚乡。全身出部伍，尽室逐渔商。晴日游瓜步，新年对汉阳。月昏惊浪白，瘴起觉云黄。望岭家何处，登山泪几行。闽中传有雪，应且住南康。
崔曙,古意,绿笋总成竹，红花亦成子。能当此时好，独自幽闺里。夜夜苦更长，愁来不如死。
高適,送浑将军出塞,将军族贵兵且强，汉家已是浑邪王。子孙相承在朝野，至今部曲燕支下。控弦尽用阴山儿，登阵常骑大宛马。银鞍玉勒绣蝥弧，每逐嫖姚破骨都。李广从来先将士，卫青未肯学孙吴。传有沙场千万骑，昨日边庭羽书至。城头画角三四声，匣里宝刀昼夜鸣。意气能甘万里去，辛勤判作一年行。黄云白草无前后，朝建旌旄夕刁斗。塞下应多侠少年，关西不见春杨柳。从军借问所从谁，击剑酣歌当此时。远别无轻绕朝策，平戎早寄仲宣诗。
李商隐,行次西郊作一百韵,蛇年建午月，我自梁还秦。南下大散关，北济渭之滨。草木半舒坼，不类冰雪晨。又若夏苦热，燋卷无芳津。高田长檞枥，下田长荆榛。农具弃道旁，饥牛死空墩。依依过村落，十室无一存。存者皆面啼，无衣可迎宾。始若畏人问，及门还具陈。右辅田畴薄，斯民常苦贫。伊昔称乐土，所赖牧伯仁。官清若冰玉，吏善如六亲。生儿不远征，生女事四邻。浊酒盈瓦缶，烂谷堆荆囷。健儿庇旁妇，衰翁舐童孙。况自贞观后，命官多儒臣。例以贤牧伯，徵入司陶钧。降及开元中，奸邪挠经纶。晋公忌此事，多录边将勋。因令猛毅辈，杂牧升平民。中原遂多故，除授非至尊。或出幸臣辈，或由帝戚恩。中原困屠解，奴隶厌肥豚。皇子弃不乳，椒房抱羌浑。重赐竭中国，强兵临北边。控弦二十万，长臂皆如猿。皇都三千里，来往同雕鸢。五里一换马，十里一开筵。指顾动白日，暖热回苍旻。公卿辱嘲叱，唾弃如粪丸。大朝会万方，天子正临轩。采旂转初旭，玉座当祥烟。金障既特设，珠帘亦高褰。捋须蹇不顾，坐在御榻前。忤者死艰屦，附之升顶颠。华侈矜递衒，豪俊相并吞。因失生惠养，渐见征求频。奚寇西北来，挥霍如天翻。是时正忘战，重兵多在边。列城绕长河，平明插旗幡。但闻虏骑入，不见汉兵屯。大妇抱儿哭，小妇攀车轓。生小太平年，不识夜闭门。少壮尽点行，疲老守空村。生分作死誓，挥泪连秋云。廷臣例獐怯，诸将如羸奔。为贼扫上阳，捉人送潼关。玉辇望南斗，未知何日旋。诚知开辟久，遘此云雷屯。送者问鼎大，存者要高官。抢攘互间谍，孰辨枭与鸾。千马无返辔，万车无还辕。城空鼠雀死，人去豺狼喧。南资竭吴越，西费失河源。因今左藏库，摧毁惟空垣。如人当一身，有左无右边。筋体半痿痺，肘腋生臊膻。列圣蒙此耻，含怀不能宣。谋臣拱手立，相戒无敢先。万国困杼轴，内库无金钱。健儿立霜雪，腹歉衣裳单。馈饷多过时，高估铜与铅。山东望河北，爨烟犹相联。朝廷不暇给，辛苦无半年。行人搉行资，居者税屋椽。中间遂作梗，狼藉用戈鋋。临门送节制，以锡通天班。破者以族灭，存者尚迁延。礼数异君父，羁縻如羌零。直求输赤诚，所望大体全。巍巍政事堂，宰相厌八珍。敢问下执事，今谁掌其权。疮疽几十载，不敢扶其根。国蹙赋更重，人稀役弥繁。近年牛医儿，城社更扳援。盲目把大旆，处此京西藩。乐祸忘怨敌，树党多狂狷。生为人所惮，死非人所怜。快刀断其头，列若猪牛悬。凤翔三百里，兵马如黄巾。夜半军牒来，屯兵万五千。乡里骇供亿，老少相扳牵。儿孙生未孩，弃之无惨颜。不复议所适，但欲死山间。尔来又三岁，甘泽不及春。盗贼亭午起，问谁多穷民。节使杀亭吏，捕之恐无因。咫尺不相见，旱久多黄尘。官健腰佩弓，自言为官巡。常恐值荒迥，此辈还射人。愧客问本末，愿客无因循。郿坞抵陈仓，此地忌黄昏。我听此言罢，冤愤如相焚。昔闻举一会，群盗为之奔。又闻理与乱，在人不在天。我愿为此事，君前剖心肝。叩头出鲜血，滂沱污紫宸。九重黯已隔，涕泗空沾唇。使典作尚书，厮养为将军。慎勿道此言，此言未忍闻。
白居易,因梦得酬牛相公初到洛中小饮见赠,淮南挥手抛红旆，洛下回头向白云。政事堂中老丞相，制科场里旧将军。宫城烟月饶全占，关塞风光请半分。诗酒放狂犹得在，莫欺白叟与刘君。
崔珏,和人听歌,气吐幽兰出洞房，乐人先问调宫商。声和细管珠才转，曲度沉烟雪更香。公子不随肠万结，离人须落泪千行。巫山唱罢行云过，犹自微尘舞画梁。红脸初分翠黛愁，锦筵歌板拍清秋。一楼春雪和尘落，午夜寒泉带雨流。座上美人心尽死，尊前旅客泪难收。莫辞更送刘郎酒，百斛明珠异日酬。
刘禹锡,和白侍郎送令狐相公镇太原,十万天兵貂锦衣，晋城风日斗生辉。行台仆射深恩重，从事中郎旧路归。叠鼓蹙成汾水浪，闪旗惊断塞鸿飞。边庭自此无烽火，拥节还来坐紫微。
张继,奉送王相公赴幽州（一作韩翃诗，题下有巡边二字）,黄阁开帏幄，丹墀拜冕旒。位高汤左相，权总汉诸侯。不改周南化，仍分赵北忧。双旌过易水，千骑入幽州。塞草连天暮，边风动地愁。无因随远道，结束佩吴钩。
杨衡,春日偶题,何处春先到，桥东水北亭。冻花开未得，冷酒酌难醒。就日移轻榻，遮风展小屏。更无人劝饮，莺语渐叮咛。
唐彦谦,咸通中始闻褚河南归葬阳翟是岁上平徐方…成二十韵,册府藏馀烈，皇纲正本朝。不听还笏谏，几覆缀旒祧。咫尺言终直，怆惶道已消。泪心传位日，挥涕授遗朝。飞燕潜来赵，黄龙岂见谯。既迷秦帝鹿，难问贾生雕。穆卜缄縢秘，金根辙迹遥。北军那夺印，东海漫难桥。罗织黄门讼，笙簧白骨销。炎方无信息，丹旐竟沦漂。邂逅江鱼食，凄凉楚客招。文忠徒谥议，子卯但箫韶。未见公侯复，寻伤嗣续凋。流年随水逝，高谊薄层霄。柱石林公远，缣缃故国饶。奇踪天骥活，遗轴锦鸾翘。近者淮夷戮，前年归马调。始闻移北葬，兼议荫山苗。圣泽覃将溥，贞魂喜定飘。异时穷巷客，怀古漫成谣。
李德裕,郊外即事寄侍郎大尹,高秋惭非隐，闲林喜退居。老农争席坐，稚子带经锄。竹径难回骑，仙舟但跂予。岂知陶靖节，只自爱吾庐。
郑谷,寄职方李员外,曾袖篇章谒长卿，今来附凤事何荣。星临南省陪仙步，春满东朝接珮声。谈笑不拘先后礼，岁寒仍契子孙情。龙墀仗下天街暖，共看圭峰并马行。
李峤,马武骑挽歌二首,五日皆休沐，三泉独不归。池台金阙是，尊酒玳筵非。巷静游禽入，门闲过客稀。唯馀昔年凤，尚绕故楼飞。昔下天津馆，尝过帝子家。夜倾金屋酒，春舞玉台花。试马依红埒，吹箫弄紫霞。谁言东郭路，翻枉北门车。
夏侯孜,郊庙歌辞·享太庙乐章·宣宗室舞,於铄令主，圣祚重昌。兴起教义，申明典章。俗尚素朴，人皆乐康。积德可报，流庆无疆。
薛涛,九日遇雨二首,万里惊飙朔气深，江城萧索昼阴阴。谁怜不得登山去，可惜寒芳色似金。茱萸秋节佳期阻，金菊寒花满院香。神女欲来知有意，先令云雨暗池塘。
罗邺,留献彭门郭常侍,受得彭门拥信旗，一家将谓免羁离。到来门馆空归去，羞向交亲说受知。层构尚无容足地，尺波宁有跃鳞时。到头忍耻求名是，须向青云觅路岐。
邵大震,九日登玄武山旅眺,九月九日望遥空，秋水秋天生夕风。寒雁一向南去远，游人几度菊花丛。
徐铉,送陈秘监归泉州,风满潮沟木叶飞，水边行客驻骖騑。三朝恩泽冯唐老，万里乡关贺监归。世路穷通前事远，半生谈笑此心违。离歌不识高堂庆，特地令人泪满衣。
许浑,客至,得路逢津更俊才，可怜鞍马照春来。残花几日小斋闭，大笑一声幽抱开。袖拂碧溪寒缭绕，冠欹红树晚徘徊。相逢少别更堪恨，何必秋风江上台。
裴度,西池送白二十二东归兼寄令狐相公联句,促坐宴回塘，送君归洛阳。彼都留上宰，为我说中肠。威凤池边别，冥鸿天际翔。披云见居守，望日拜封章。春尽年华少，舟通景气长。送行欢共惜，寄远意难忘。东道瞻轩盖，西园醉羽觞。谢公深眷眄，商皓信辉光。旧德推三友，新篇代八行。--
皇甫冉,冬夜集赋得寒漏,清冬洛阳客，寒漏建章台。出禁因风彻，萦窗共月来。偏将残濑杂，乍与远鸿哀。遥夜重城警，流年滴水催。闲斋堪坐听，况有故人杯。
白居易,杨六尚书频寄新诗诗中多有思闲相就之志…报而谕之,君年殊未及悬车，未合将闲逐老夫。身健正宜金印绶，位高方称白髭须。若论尘事何由了，但问云心自在无。进退是非俱是梦，丘中阙下亦何殊。
李商隐,利州江潭作（感孕金轮所）,神剑飞来不易销，碧潭珍重驻兰桡。自携明月移灯疾，欲就行云散锦遥。河伯轩窗通贝阙，水宫帷箔卷冰绡。他时燕脯无人寄，雨满空城蕙叶雕。
NA,郊庙歌辞·享先蚕乐章·永和,芳春开令序，韶苑畅和风。惟灵申广祐，利物表神功。绮会周天宇，黼黻藻寰中。庶几承庆节，歆奠下帷宫。
白居易,山泉煎茶有怀,坐酌泠泠水，看煎瑟瑟尘。无由持一碗，寄与爱茶人。
张祜,赠李修源（一作送温飞卿赴方城）,岳阳新尉晓衙参，却是傍人意未甘。昨夜与君思贾谊，长沙犹在洞庭南。
韩偓,自沙县抵龙溪县值泉州军过后村落皆空因有一绝,水自潺湲日自斜，尽无鸡犬有鸣鸦。千村万落如寒食，不见人烟空见花。
贯休,道情偈三首,崆峒老人专一一，黄梅真叟却无无。独坐松根石头上，四溟无限月轮孤。非色非空非不空，空中真色不玲珑。可怜卢大担柴者，拾得骊珠橐籥中。优钵罗花万劫春，频犁田地绝纤尘。道吾道者相招好，不是香林采叶人。
薛涛,酬人雨后玩竹,南天春雨时，那鉴雪霜姿。众类亦云茂，虚心能自持。多留晋贤醉，早伴舜妃悲。晚岁君能赏，苍苍劲节奇。
方干,赠喻凫,所得非众语，众人那得知。才吟五字句，又白几茎髭。月阁欹眠夜，霜轩正坐时。沈思心更苦，恐作满头丝。
无名氏,金谷园花发怀古,春风生梓泽，迟景映花林。欲问当时事，因伤此日心。繁华人已殁，桃李意何深。涧咽歌声在，云归盖影沈。地形同万古，笑价失千金。遗迹应无限，芳菲不可寻。
李群玉,送陶少府赴选,陶君官兴本萧疏，长傍青山碧水居。久向三茅穷艺术，仍传五柳旧琴书。迹同飞鸟栖高树，心似闲云在太虚。自是葛洪求药价，不关梅福恋簪裾。
贾岛,寄江上人,紫阁旧房在，新家中岳东。烟波千里隔，消息一朝通。寒日汀洲路，秋晴岛屿风。分明杜陵叶，别后两经红。
齐己,寄唐禀正字,疏野还如旧，何曾称在城。水边无伴立，天际有山横。落日云霞赤，高窗笔砚明。鲍昭多所得，时忆寄汤生。
李频,哭贾岛,秦楼吟苦夜，南望只悲君。一宦终遐徼，千山隔旅坟。恨声流蜀魄，冤气入湘云。无限风骚句，时来日夜闻。
吴筠,元日言怀，因以自励，诒诸同志,驰光无时憩，加我五十年。知非慕伯玉，读易宗文宣。经世匪吾事，庶几唯道全。谁言帝乡远，自古多真仙。馀滓永可涤，秉心方杳然。孰能无相与，灭迹俱忘筌。安用感时变，当期升九天。
钱起,广德初銮驾出关后登高愁望二首,长安不可望，远处边愁起。辇毂混戎夷，山河空表里。黄云压城阙，斜照移烽垒。汉帜远成霞，胡马来如蚁。不知涿鹿战，早晚蚩尤死。渴日候河清，沉忧催暮齿。愁看秦川色，惨惨云景晦。乾坤暂运行，品物遗覆载。黄尘涨戎马，紫气随龙旆。掩泣指关东，日月妖氛外。臣心寄远水，朝海去如带。周德更休明，天衢伫开泰。
顾况,题卢道士房,秋砧响落木，共坐茅君家。唯见两童子，门外汲井花。空坛静白日，神鼎飞丹砂。麈尾拂霜草，金铃摇霁霞。上章尘世隔，看弈桐阴斜。稽首问仙要，黄精堪饵花。
白居易,问皇甫十,苦乐心由我，穷通命任他。坐倾张翰酒，行唱接舆歌。荣盛傍看好，优闲自适多。知君能断事，胜负两如何。
骆宾王,冬日宴,二三物外友，一百杖头钱。赏洽袁公地，情披乐令天。促席鸾觞满，当炉兽炭然。何须攀桂树，逢此自留连。
张说,被使在蜀,即今三伏尽，尚自在临邛。归途千里外，秋月定相逢。
徐凝,酬相公再游云门寺,远羡五云路，逶迤千骑回。遗簪唯一去，贵赏不重来。
常建,白湖寺后溪宿云门,落日山水清，乱流鸣淙淙。旧蒲雨抽节，新花水对窗。溪中日已没，归鸟多为双。杉松引直路，出谷临前湖。洲渚晚色静，又观花与蒲。入溪复登岭，草浅寒流速。圆月明高峰，春山因独宿。松阴澄初夜，曙色分远目。日出城南隅，青青媚川陆。乱花覆东郭，碧气销长林。四郊一清影，千里归寸心。前瞻王程促，却恋云门深。毕景有馀兴，到家弹玉琴。
殷尧藩,句,云收碧海连天水，风动红蕉滴露光。（送韩协律胜起容府幕
杜荀鹤,投从叔补阙,吾宗不谒谒诗宗，常仰门风继国风。空有篇章传海内，更无亲族在朝中。其来虽愧源流浅，所得须怜雅颂同。三十年吟到今日，不妨私荐亦成公。
尚颜,送徐道人东游,长安人扰扰，独自有闲心。海上山中去，风前月下吟。引猿秋果熟，藏鹤晓云深。易姓更名数，难教弟子寻。
张夫人,柳絮》）临风重回首，掩泪向庭花。（《寄远》）镜中春色老，枕前秋夜长。（咏泪，以上见《吟窗杂录,游蜂乍起惊落墀，黄鸟衔来却上枝。
韩愈,秋雨联句,万木声号呼，百川气交会。庭翻树离合，牖变景明蔼。潈泻殊未终，飞浮亦云泰。牵怀到空山，属听迩惊濑。檐垂白练直，渠涨清湘大。甘津泽祥禾，伏润肥荒艾。主人吟有欢，客子歌无奈。侵阳日沈玄，剥节风搜兑。坱圠游峡喧，飕飗卧江汰。微飘来枕前，高洒自天外。蛩穴何迫迮，蝉枝扫鸣哕。楥菊茂新芳，径兰销晚馤。地镜时昏晓，池星竞漂沛。欢呶寻一声，灌注咽群籁。儒宫烟火湿，市舍煎熬忲。卧冷空避门，衣寒屡循带。水怒已倒流，阴繁恐凝害。忧鱼思舟楫，感禹勤畎浍。怀襄信可畏，疏决须有赖。筮命或冯蓍，卜晴将问蔡。庭商忽惊舞，墉禜亦亲酹。氛醨稍疏映，雺乱还拥荟。阴旌时摎流，帝鼓镇訇磕。枣圃落青玑，瓜畦烂文贝。贫薪不烛灶，富粟空填廥。秦俗动言利，鲁儒欲何匄。深路倒羸骖，弱途拥行轪。毛羽皆遭冻，离褷不能翙。翻浪洗虚空，倾涛败藏盖。吾人犹在陈，僮仆诚自郐。因思征蜀士，未免湿戎旆。安得发商飙，廓然吹宿霭。白日悬大野，幽泥化轻壒。战场暂一干，贼肉行可脍。搜心思有效，抽策期称最。岂惟虑收获，亦以求颠沛。禽情初啸俦，础色微收霈。庶几谐我愿，遂止无已太。
刘长卿,送处士归州，因寄林山人,陵阳不可见，独往复如何。旧邑云山里，扁舟来去过。鸟声春谷静，草色太湖多。傥宿荆溪夜，相思渔者歌。
韦应物,任洛阳丞请告一首,方凿不受圆，直木不为轮。揆材各有用，反性生苦辛。折腰非吾事，饮水非吾贫。休告卧空馆，养病绝嚣尘。游鱼自成族，野鸟亦有群。家园杜陵下，千岁心氛氲。天晴嵩山高，雪后河洛春。乔木犹未芳，百草日已新。著书复何为，当去东皋耘。
薛稷,饯唐永昌,河洛风烟壮市朝，送君飞凫去渐遥。更思明年桃李月，花红柳绿宴浮桥。
皎然,同颜使君真卿岘山送李法曹阳冰西上献书时会有诏征赴京,汉日中郎妙，周王太史才。云书捧日去，鹤版下天来。草见吴洲发，花思御苑开。羊公惜风景，欲别几迟回。
吴融,即席十韵,住处方窥宋，平生未嫁卢。暖金轻铸骨，寒玉细凝肤。妒蝶长成伴，伤鸾耐得孤。城堪迷下蔡，台合上姑苏。弄眼难降柳，含茸欲斗蒲。生凉云母扇，直夜博山炉。翡翠交妆镜，鸳鸯入画图。无心同石转，有泪约泉枯。猿渴应须见，鹰饥只待呼。银河正清浅，霓节过来无。
虞羽客,杂曲歌辞·结客少年场行,幽并侠少年，金络控连钱。窃符方救赵，击筑正怀燕。轻生辞凤阙，挥袂上祁连。陆离横宝剑，出没惊徂旃。蒙轮恒顾敌，超乘忽争先。摧枯逾百战，拓地远三千。骨都魂已散，楼兰首复传。龙城含晓雾，瀚海隔遥天。歌吹金微返，振旅玉门旋。烽火今已息，非复照甘泉。
孙鲂,庐山瀑布,有山来便有，万丈落云端。雾喷千岩湿，雷倾九夏寒。图中僧写去，湖上客回看。却羡为猿鹤，飞鸣近碧湍。
徐夤,咏扇,为发凉飙满玉堂，每亲襟袖便难忘。霜浓雪暗知何在，道契时来忽自扬。曾伴一樽临小槛，几遮残日过回廊。汉宫如有秋风起，谁信班姬泪数行。
白居易,问诸亲友,七十人难到，过三更较稀。占花租野寺，定酒典朝衣。趁醉春多出，贪欢夜未归。不知亲故口，道我是耶非。
窦庠,夜行古战场,山断塞初平，人言古战庭。泉冰声更咽，阴火焰偏青。月落云沙黑，风回草木腥。不知秦与汉，徒欲吊英灵。
元稹,瘴塞,瘴塞巴山哭鸟悲，红妆少妇敛啼眉。殷勤奉药来相劝，云是前年欲病时。
羊士谔,都城从事萧员外寄海梨花诗，尽绮丽至惠然远及,珠履行台拥附蝉，外郎高步似神仙。陈词今见唐风盛，从事遥瞻卫国贤。掷地好词凌彩笔，浣花春水腻鱼笺。东山芳意须同赏，子看囊盛几日传。
李咸用,寄修睦上人,衣服田方无内客，一入庐云断消息。应为山中胜概偏，惠持惠远多踪迹。寻阳有个虚舟子，相忆由来无一事。江边月色到岩前，此际心情必相似。似不似，寄数字。
岑参,句,初程莫早发，且宿灞桥头。
戴叔伦,后宫曲,初入长门宫，谓言君戏妾。宁知秋风至，吹尽庭前叶。
张谓,送青龙一公,事佛轻金印，勤王度玉关。不知从树下，还肯到人间。楚水青莲净，吴门白日闲。圣朝须助理，绝莫爱东山。
司空图,敷溪桥院有感,昔岁攀游景物同，药炉今在鹤归空。青山满眼泪堪碧，绛帐无人花自红。
戴司颜,江上雨,非不欲前去，此情非自由。星辰照何处，风雨送凉秋。寒锁空江梦，声随黄叶愁。萧萧犹未已，早晚去蘋洲。
宗楚客,奉和幸安乐公主山庄应制,玉楼银榜枕严城，翠盖红旂列禁营。日映层岩图画色，风摇杂树管弦声。水边重阁含飞动，云里孤峰类削成。幸睹八龙游阆苑，无劳万里访蓬瀛。
灵澈,初到汀州,初放到沧洲，前心讵解愁。旧交容不拜，临老学梳头。禅室白云去，故山明月秋。几年犹在此，北户水南流。
武则天,唐大飨拜洛乐章·咸和,坎泽祠容备举，坤坛祭典爰申。灵眷遥行秘躅，嘉贶荐委殊珍。肃礼恭禋载展，翘襟邈志逾殷。方期交际悬应，
于鹄,泛舟入后谿（一作羊士谔诗）,雨馀芳草净沙尘，水绿沙平一带春。唯有啼鹃似留客，桃花深处更无人。
张谓,郡南亭子宴（一作春宴）,亭子春城外，朱门向绿林。柳枝经雨重，松色带烟深。漉酒迎山客，穿池集水禽。白云常在眼，聊足慰人心。
戴叔伦,抚州对事后送外生宋垓归饶州觐侍呈上姊夫,淮汴初丧乱，蒋山烽火起。与君随亲族，奔迸辞故里。京口附商客，海门正狂风。忧心不敢住，夜发惊浪中。云开方见日，潮尽炉峰出。石壁转棠阴，鄱阳寄茅室。淹留三十年，分种越人田。骨肉无半在，乡园犹未旋。尔家习文艺，旁究天人际。父子自相传，优游聊卒岁。学成不求达，道胜那厌贫。时入闾巷醉，好是羲皇人。顷因物役牵，偶逐簪组辈。谤书喧朝市，抚己惭浅昧。世业大小礼，近通颜谢诗。念渠还领会，非敢独为师。
岑参,成王挽歌,幽山悲旧桂，长坂怆馀兰。地底孤灯冷，泉中一镜寒。铭旌门客送，骑吹路人看。漫作琉璃碗，淮王误合丹。
贯休,杂曲歌辞·古离别,离恨如旨酒，古今饮皆醉。只恐长江水，尽是儿女泪。伊余非此辈，送人空把臂。他日再相逢，清风动天地。
白居易,读庄子,去国辞家谪异方，中心自怪少忧伤。为寻庄子知归处，认得无何是本乡。
方干,浅井,夜入明河星似少，曙摇澄碧扇风翻。细泉细脉难来到，应觉添瓶耗旧痕。
窦巩,哭吕衡州八郎中,今朝血泪问苍苍，不分先悲旅馆丧。人送剑来归陇上，雁飞书去叫衡阳。还家路远儿童小，埋玉泉深昼夜长。望尽素车秋草外，欲将身赎返魂香。
齐己,寄郑谷郎中（一作住襄州谒郑谷献诗）,高名喧省闼，雅颂出吾唐。叠巘供秋望，无云到夕阳。自封修药院，别扫著僧床。几梦中朝事，依依鹓鹭行。
韩愈,早春与张十八博士籍游杨尚书林亭…兼呈白冯二阁老,墙下春渠入禁沟，渠冰初破满渠浮。凤池近日长先暖，流到池时更不流。
吴融,寄尚颜师,僧中难得静，静得是吾师。到阙不求紫，归山只爱诗。临风翘雪足，向日剃霜髭。自叹眠漳久，双林动所思。
齐己,逢诗僧,禅玄无可并，诗妙有何评。五七字中苦，百千年后清。难求方至理，不朽始为名。珍重重相见，忘机话此情。
张九龄,苏侍郎紫薇庭各赋一物得芍药,仙禁生红药，微芳不自持。幸因清切地，还遇艳阳时。名见桐君箓，香闻郑国诗。孤根若可用，非直爱华滋。
皮日休,寄题天台国清寺齐梁体,十里松门国清路，饭猿台上菩提树。怪来烟雨落晴天，元是海风吹瀑布。
戎昱,湖南雪中留别,草草还草草，湖东别离早。何处愁杀人，归鞍雪中道。出门迷辙迹，云水白浩浩。明日武陵西，相思鬓堪老。
NA,杂曲歌辞·戎浑,风劲角弓鸣，将军猎渭城。草枯鹰眼疾，雪尽马蹄轻。
吴融,江树,终日冲奔浪，何年坠乱风。谢公堪入咏，目极在云中。
杜甫,奉简高三十五使君,当代论才子，如公复几人。骅骝开道路，鹰隼出风尘。行色秋将晚，交情老更亲。天涯喜相见，披豁对吾真。
长孙翱,宫词,一道甘泉接御沟，上皇行处不曾秋。谁言水是无情物，也到宫前咽不流。
清江,喜严侍御蜀还赠严秘书,往年分首出咸秦，木落花开秋又春。江客不曾知蜀路，旅魂何处访情人。当时望月思文友，今日迎骢见近臣。多羡二龙同汉代，绣衣芸阁共荣亲。
孟浩然,临涣裴明府席遇张十一、房六,河县柳林边，河桥晚泊船。文叨才子会，官喜故人连。笑语同今夕，轻肥异往年。晨风理归棹，吴楚各依然。
权德舆,送少清赴润州参军，因思练旧居（得销字）,二纪乐箪瓢，烟霞暮与朝。因君宦游去，记得春江潮。远别更搔首，初官方折腰。青门望离袂，魂为阿连销。
翁洮,秋,宋玉高吟思万重，澄澄寰宇振金风。云闲日月浮虚白，木落山川叠碎红。寥泬雁多宫漏永，河渠烟敛塞天空。侯门处处槐花，献赋何时遇至公。
徐凝,喜雪,长爱谢家能咏雪，今朝见雪亦狂歌。杨花道即偷人句，不那杨花似雪何。
王建,调笑令（即宫中调笑）,团扇，团扇，美人并来遮面。玉颜憔悴三年，谁复商量管弦。弦管，弦管，春草昭阳路断。胡蝶，胡蝶，飞上金枝玉叶。君前对舞春风，百叶桃花树红。红树，红树，燕语莺啼日暮。罗袖，罗袖，暗舞春风依旧。遥看歌舞玉楼，好日新妆坐愁。愁坐，愁坐，一世虚生虚过。杨柳，杨柳，日暮白沙渡口。船头江水茫茫，商人少妇断肠。肠断，肠断，鹧鸪夜飞失伴。
李益,石楼山见月（一作宿青山石楼）,紫塞连年戍，黄砂碛路穷。故人今夜宿，见月石楼中。
卢仝,送邵兵曹归江南,春风杨柳陌，连骑醉离觞。千里远山碧，一条归路长。花开愁北渚，云去渡南湘。东望濛濛处，烟波是故乡。
张泌,晚次湘源县,烟郭遥闻向晚鸡，水平舟静浪声齐。高林带雨杨梅熟，曲岸笼云谢豹啼。二女庙荒汀树老，九疑山碧楚天低。湘南自古多离怨，莫动哀吟易惨凄。
施肩吾,题龙池山人,主人家在龙池侧，水中有鱼不敢食。终朝采药供仙厨，却笑桃花少颜色。
钱起,送陆贽擢第还苏州,乡路归何早，云间喜擅名。思亲卢橘熟，带雨客帆轻。夜火临津驿，晨钟隔浦城。华亭养仙羽，计日再飞鸣。
许浑,赠李伊阙,桐履如飞不可寻，一壶双笈峄阳琴。舟横野渡寒风急，门掩荒山夜雪深。贫笑白驹无去意，病惭黄鹄有归心。云间二室劳君画，水墨苍苍半壁阴。
许浑,寄郴州李相公,高楼王与谢，逸韵比南金。不遇销忧日，埃尘谁复寻。旷怀澹得丧，失意纵登临。彩槛浮云迥，绮窗明月深。虬龙压沧海，鸳鸾思邓林。青云伤国器，白发轸乡心。功高恩自洽，道直谤徒侵。应笑灵均恨，江畔独行吟。
李绅,长门怨,宫殿沈沈晓欲分，昭阳更漏不堪闻。珊瑚枕上千行泪，不是思君是恨君。
张循之,送泉州李使君之任,傍海皆荒服，分符重汉臣。云山百越路，市井十洲人。执玉来朝远，还珠入贡频。连年不见雪，到处即行春。
NA,郊庙歌辞·五郊乐章·雍和,阳月斯纪，应钟在候。载洁牲牷，爰登俎豆。既高既远，无声无臭。静言格思，惟神保祐。
张说,岳州别梁六入朝,远莅长沙渚，欣逢贾谊才。江山疲应接，风日复晴开。江树云间断，湘山水上来。近洲朝鹭集，古戍夜猿哀。岸杼含苍捄，河蒲秀紫台。月馀偏地赏，心尽故人杯。自我违京洛，嗟君此溯洄。容华因别老，交旧与年颓。梦见长安陌，朝宗实盛哉。
王维,凉州赛神（时为节度判官，在凉州作）,凉州城外少行人，百尺峰头望虏尘。健儿击鼓吹羌笛，共赛城东越骑神。
白居易,酬别周从事二首,腰痛拜迎人客倦，眼昏勾押簿书难。辞官归去缘衰病，莫作陶潜范蠡看。洛下田园久抛掷，吴中歌酒莫留连。嵩阳云树伊川月，已校归迟四五年。
武则天,唐明堂乐章·皇嗣出入升降,至人光俗，大孝通神。谦以表性，恭惟立身。洪规载启，茂典方陈。誉隆三善，祥开万春。
刘言史,长门怨,独坐炉边结夜愁，暂时思去亦难留。手持金箸垂红泪，乱拨寒灰不举头。
权德舆,马上赠虚公,马足早尘深，飘缨又满襟。吾师有甘露，为洗此时心。
NA,郊庙歌辞·享隐太子庙乐章·肃和,岁肇春宗，乾开震长。瑶山既寂，戾园斯享。玉肃其事，物昭其象。弦诵成风，笙歌合响。
宋昱,樟亭观涛,涛来势转雄，猎猎驾长风。雷震云霓里，山飞霜雪中。激流起平地，吹涝上侵空。翕辟乾坤异，盈虚日月同。艅艎从陆起，洲浦隔阡通。跳沫喷岩翠，翻波带景红。怒湍初抵北，却浪复归东。寂听堪增勇，晴看自发蒙。伍生传或谬，枚叟说难穷。来信应无已，申威亦匪躬。冲腾如决胜，回合似相攻。委质任平视，谁能涯始终。
孟浩然,送陈七赴西军,吾观非常者，碌碌在目前。君负鸿鹄志，蹉跎书剑年。一闻边烽动，万里忽争先。余亦赴京国，何当献凯还。
孟郊,弦歌行,驱傩击鼓吹长笛，瘦鬼染面惟齿白。暗中崒崒拽茅鞭，倮足朱裈行戚戚。相顾笑声冲庭燎，桃弧射矢时独叫。
耿湋,安邑王校书居,秋来池馆清，夜闻宫漏声。迢递玉山迥，泛滟银河倾。琴上松风至，窗里竹烟生。多君不家食，孰云事岩耕。
韩愈,南内朝贺归呈同官,薄云蔽秋曦，清雨不成泥。罢贺南内衙，归凉晓凄凄。绿槐十二街，涣散驰轮蹄。余惟戆书生，孤身无所赍。三黜竟不去，致官九列齐。岂惟一身荣，佩玉冠簪犀。滉荡天门高，著籍朝厥妻。文才不如人，行又无町畦。问之朝廷事，略不知东西。况于经籍深，岂究端与倪。君恩太山重，不见酬稗稊。所职事无多，又不自提撕。明庭集孔鸾，曷取于凫鹥。树以松与柏，不宜间蒿藜。婉娈自媚好，几时不见挤。贪食以忘躯，鲜不调盐醯。法吏多少年，磨淬出角圭。将举汝愆尤，以为己阶梯。收身归关东，期不到死迷。
苏源明,秋夜小洞庭离宴诗,浮涨湖兮莽迢遥，川后礼兮扈予桡。横增沃兮蓬仙延，川后福兮易予舷。月澄凝兮明空波，星磊落兮耿秋河。夜既良兮酒且多，乐方作兮奈别何。
吴融,上巳日,本学多情刘武威，寻花傍水看春晖。无端遇著伤心事，赢得凄凉索漠归。
岑参,与鲜于庶子自梓州成都少尹自褒城同行至利州道中作,剖竹向西蜀，岷峨眇天涯。空深北阙恋，岂惮南路赊。前日登七盘，旷然见三巴。汉水出嶓冢，梁山控褒斜。栈道笼迅湍，行人贯层崖。岩倾劣通马，石窄难容车。深林怯魑魅，洞穴防龙蛇。水种新插秧，山田正烧畬。夜猿啸山雨，曙鸟鸣江花。过午方始饭，经时旋及瓜。数公各游宦，千里皆辞家。言笑忘羁旅，还如在京华。
张文恭,佳人照镜,倦采蘼芜叶，贪怜照胆明。两边俱拭泪，一处有啼声。
韦应物,送王校书,同宿高斋换时节，共看移石复栽杉。送君江浦已惆怅，更上西楼看远帆。
方干,海石榴,亭际夭妍日日看，每朝颜色一般般。满枝犹待春风力，数朵先欺腊雪寒。舞蝶似随歌拍转，游人只怕酒杯干。久长年少应难得，忍不丛边到夜观。
郭元振,相和歌辞·王昭君三首,自嫁单于国，长衔汉掖悲。容颜日憔悴，有甚画图时。厌践冰霜域，嗟为边塞人。思从汉南猎，一见汉家尘。闻有南河信，传闻杀画师。始知君惠重，更遣画蛾眉。
耿湋,元日早朝,九陌朝臣满，三朝候鼓赊。远珂时接韵，攒炬偶成花。紫贝为高阙，黄龙建大牙。参差万戟合，左右八貂斜。羽扇纷朱槛，金炉隔翠华。微风传曙漏，晓日上春霞。环珮声重叠，蛮夷服等差。乐和天易感，山固寿无涯。渥泽千年圣，车书四海家。盛明多在位，谁得守蓬麻。
王建,宫人斜,未央墙西青草路，宫人斜里红妆墓。一边载出一边来，更衣不减寻常数。
杜甫,寒雨朝行视园树,柴门杂树向千株，丹橘黄甘此地无。江上今朝寒雨歇，篱中秀色画屏纡。桃蹊李径年虽故，栀子红椒艳复殊。锁石藤稍元自落，倚天松骨见来枯。林香出实垂将尽，叶蒂辞枝不重苏。爱日恩光蒙借贷，清霜杀气得忧虞。衰颜更觅藜床坐，缓步仍须竹杖扶。散骑未知云阁处，啼猿僻在楚山隅。
杜甫,逃难,五十头白翁，南北逃世难。疏布缠枯骨，奔走苦不暖。已衰病方入，四海一涂炭。乾坤万里内，莫见容身畔。妻孥复随我，回首共悲叹。故国莽丘墟，邻里各分散。归路从此迷，涕尽湘江岸。
李商隐,汉宫,通灵夜醮达清晨，承露盘晞甲帐春。王母不来方朔去，更须重见李夫人。
韦庄,江上村居,本无踪迹恋柴扃，世乱须教识道情。颠倒梦魂愁里得，撅奇诗句望中生。花缘艳绝栽难好，山为看多咏不成。闻道汉军新破虏，使来仍说近离京。
李益,拂云堆,汉将新从虏地来，旌旗半上拂云堆。单于每近沙场猎，南望阴山哭始回。
关盼盼,燕子楼三首,楼上残灯伴晓霜，独眠人起合欢床。相思一夜情多少，地角天涯不是长。北邙松柏锁愁烟，燕子楼中思悄然。自埋剑履歌尘散，红袖香销一十年。适看鸿雁岳阳回，又睹玄禽逼社来。瑶瑟玉箫无意绪，任从蛛网任从灰。
周朴,赠大沩和尚,大沩清复深，万象影沈沈。有客衣多毳，空门偈胜金。王侯皆作礼，陆子只来吟。我问师心处，师言无处心。
许棠,和薛侍御题兴善寺松,何年劚到城，满国响高名。半寺阴常匝，邻坊景亦清。代多无朽势，风定有馀声。自得天然状，非同涧底生。
蒋防,春风扇微和,丽日催迟景，和风扇早春。暖浮丹凤阙，韶媚黑龙津。澹荡迎仙仗，霏微送画轮。绿摇官柳散，红待禁花新。舞席皆回雪，歌筵暗送尘。幸当阳律候，惟愿及佳辰。
鲍溶,经秦皇墓,左岗青虬盘，右坂白虎踞。谁识此中陵，祖龙藏身处。别为一天地，下入三泉路。珠华翔青鸟，玉影耀白兔。山河一易姓，万事随人去。白昼盗开陵，玄冬火焚树。哀哉送死厚，乃为弃身具。死者不复知，回看汉文墓。
齐己,送周秀游峡,又向夔城去，知难动旅魂。自非亡国客，何虑断肠猿。滟滪分高仞，瞿塘露浅痕。明年期此约，平稳到荆门。
刘禹锡,酬乐天咏老见示,人谁不愿老，老去有谁怜。身瘦带频减，发稀冠自偏。废书缘惜眼，多炙为随年。经事还谙事，阅人如阅川。细思皆幸矣，下此便翛然。莫道桑榆晚，微霞尚满天。
齐己,荆州新秋病起杂题一十五首·病起见闲云,病起见闲云，空中聚又分。滞留堪笑我，舒卷不如君。触石终无迹，从风或有闻。仙山足鸾凤，归去自同群。
李颀,送卢少府赴延陵,问君从宦所，何日府中趋。遥指金陵县，青山天一隅。行人怀寸禄，小吏献新图。北固波涛险，南天风俗殊。春江连橘柚，晚景媚菰蒲。漠漠花生渚，亭亭云过湖。滩沙映村火，水雾敛樯乌。回首东门路，乡书不可无。
唐彦谦,过清凉寺王导墓下,江左风流廊庙人，荒坟抛与梵宫邻。多年羊虎犹眠石，败壁貂蝉只贮尘。万古云山同白骨，一庭花木自青春。永思陵下犹凄切，废屋寒风吹野薪。
陈翊,过马侍中亭,草色照双扉，轩车到客稀。苔衣香屐迹，花绶少尘飞。薄望怜池净，开畦爱雨肥。相过忘日昃，坐待白云归。
郑谷,七祖院小山,小巧功成雨藓斑，轩车日日扣松关。峨嵋咫尺无人去，却向僧窗看假山。
许彬,酬简寂熊尊师以赵员外庐山草堂见借,岂易投居止，庐山得此峰。主人曾已许，仙客偶相逢。顾己恩难答，穷经业未慵。还能励僮仆，稍更补杉松。
钱起,中书遇雨,济旱惟宸虑，为霖即上台。云衔七曜起，雨拂九门来。纶阁飞丝度，龙渠激霤回。色翻池上藻，香裛鼎前杯。湘燕皆舒翼，沙鳞岂曝腮。尺波应万假，虞海载沿洄。
张籍,庄陵挽歌词三首,白日已昭昭，干戈亦渐消。迎师亲出道，从谏早临朝。佞幸威权薄，忠良宠锡饶。丘陵今一变，无复白云谣。观风欲巡洛，习战亦开池。始改三年政，旋闻七月期。陵分内外使，官具吉凶仪。渭北新园路，箫笳远更悲。晓日龙车动，秋风阊阖开。行帷六宫出，执绋万方来。惨惨郊原暮，迟迟挽唱哀。空山烟雨夕，新陌绕陵台。
杨巨源,同赵校书题普救寺,东门高处天，一望几悠然。白浪过城下，青山满寺前。尘光分驿道，岚色到人烟。气象须文字，逢君大雅篇。
许浑,送杨发东归,红花半落燕于飞，同客长安今独归。一纸乡书报兄弟，还家羞著别时衣。
李白,宴陶家亭子,曲巷幽人宅，高门大士家。池开照胆镜，林吐破颜花。绿水藏春日，青轩秘晚霞。若闻弦管妙，金谷不能夸。
郑谷,题张衡庙,远俗只凭淫祀切，多年平子固悠悠。江烟日午无箫鼓，直到如今咏四愁。
慧净,和琳法师初春法集之作,鹫岭光前选，祇园表昔恭。哲人崇踵武，弘道会群龙。高座登莲叶，麈尾振霜松。尘飞扬雅梵，风度引疏钟。静言澄义海，发论上词锋。心虚道易合，迹广席难重。和风动淑气，丽日启时雍。高才掞雅什，顾己滥朋从。因兹仰积善，灵华庶可逢。
张乔,谷口作,巴客青冥过岭尘，雪崖交映一川春。晴朝采药寻源去，必恐云深见异人。
崔峒,越中送王使君赴江华,皂盖春风自越溪，独寻芳树桂阳西。远水浮云随马去，空山弱筱向云低。遥知异政荆门北，旧许新诗康乐齐。万里相思在何处，九疑残雪白猿啼。
胡曾,咏史诗·谷口,一旦天真逐水流，虎争龙战为诸侯。子真独有烟霞趣，谷口耕锄到白头。
罗隐,曲江春感（一题作归五湖）,江头日暖花又开，江东行客心悠哉。高阳酒徒半凋落，终南山色空崔嵬。圣代也知无弃物，侯门未必用非才。一船明月一竿竹，家住五湖归去来。
韩愈,琴操十首·履霜操,父兮儿寒，母兮儿饥。儿罪当笞，逐儿何为。儿在中野，以宿以处。四无人声，谁与儿语。儿寒何衣，儿饥何食。儿行于野，履霜以足。母生众儿，有母怜之。独无母怜，儿宁不悲。
齐己,宜春江上寄仰山长老二首,水隔孤城城隔山，水边时望忆师闲。清泉白日中峰上，落日半空栖鸟还。云影触衣分朵朵，雨声吹磬散潺潺。传心莫学罗浮去，后辈思量待扣关。雨晴天半碧光流，影倒残阳湿郡楼。绝顶有人经劫在，浮生无客暂时游。窗开万壑春泉乱，塔锁孤灯万木稠。欲为吾师拂衣去，白云红叶又新秋。
温庭筠,赠李将军,谁言荀羡爱功勋，年少登坛众所闻。曾以能书称内史，又因明易号将军。金沟故事春长在，玉轴遗文火半焚。不学龙骧画山水，醉乡无迹似闲云。
顾云,天威行,蛮岭高，蛮海阔，去舸回艘投此歇。一夜舟人得梦间，草草相呼一时发。飓风忽起云颠狂，波涛摆掣鱼龙僵。海神怕急上岸走，山燕股栗入石藏。金蛇飞状霍闪过，白日倒挂银绳长。轰轰砢砢雷车转，霹雳一声天地战。风定云开始望看，万里青山分两片。车遥遥，马阗阗，平如砥，直如弦。云南八国万部落，皆知此路来朝天。耿恭拜出井底水，广利刺开山上泉。若论终古济物意，二将之功皆小焉。
元稹,赠乐天,莫言邻境易经过，彼此分符欲奈何。垂老相逢渐难别，白头期限各无多。
韦应物,调笑令（一名宫中调笑、转应曲、三台令）,胡马，胡马，远放燕支山下。跑沙跑雪独嘶，东望西望路迷。迷路，迷路，边草无穷日暮。河汉，河汉，晓挂秋城漫漫。愁人起望相思，塞北江南别离。离别，离别，河汉虽同路绝。
白居易,时世妆－儆戎也,时世妆，时世妆，出自城中传四方。时世流行无远近，腮不施朱面无粉。乌膏注唇唇似泥，双眉画作八字低。妍媸黑白失本态，妆成尽似含悲啼。圆鬟无鬓堆髻样，斜红不晕赭面状。昔闻被发伊川中，辛有见之知有戎。元和妆梳君记取，髻堆面赭非华风。
元稹,酬乐天叹穷愁见寄,病煎愁绪转纷纷，百里何由说向君。老去心情随日减，远来书信隔年闻。三冬有电连春雨，九月无霜尽火云。并与巴南终岁热，四时谁道各平分。
施肩吾,秋夜山中别友人,独鹤孤云两难说，明朝又作东西别。知君少壮无几年，莫爱闲吟老松月。
韩休,奉和御制平胡,南牧正纷纷，长河起塞氛。玉符征选士，金钺拜将军。叠鼓摇边吹，连旌暗朔云。祅星乘夜落，害气入朝分。始见幽烽警，俄看烈火焚。功成奏凯乐，战罢策归勋。盛德陈清庙，神谟属大君。叨荣逢偃羽，率舞咏时文。
齐己,寄吴国知旧,淮甸当年忆旅游，衲衣棕笠外何求。城中古巷寻诗客，桥上残阳背酒楼。晴色水云天合影，晚声名利市争头。可怜王化融融里，惆怅无僧似惠休。
张说,古泉驿,昔闻陈仲子，守义辞三公。身赁妻织屦，乐亦在其中。岂无穷贱苦，羞与倾巧同。长白临河上，於陵入济东。我行吊遗迹，感叹古泉空。
孟云卿,古别离,朝日上高台，离人怨秋草。但见万里天，不见万里道。君行本迢远，苦乐良难保。宿昔梦同衾，忧心常倾倒。含酸欲谁诉，展转伤怀抱。结发年已迟，征行去何早。寒暄有时谢，憔悴难再好。人皆算年寿，死者何曾老。少壮无见期，水深风浩浩。
曹邺,续幽愤,繁霜作阴起，朱火乘夕发。清昼冷无光，兰膏坐销歇。惟公执天宪，身是台中杰。一逐楚大夫，何人为君雪。匆匆鬼方路，不许辞双阙。过门似他乡，举趾如遗辙。八月黄草生，洪涛入云热。危魂没太行，客吊空骨节。千年瘴江水，恨声流不绝。
贺遂亮,赠韩思彦,意气百年内，平生一寸心。欲交天下士，未面已虚襟。君子重名义，直道冠衣簪。风云行可托，怀抱自然深。落霞静霜景，坠叶下风林。若上南登岸，希访北山岑。
顾况,嵇山道芬上人画山水歌,镜中真僧白道芬，不服朱审李将军。渌汗平铺洞庭水，笔头点出苍梧云。且看八月十五夜，月下看山尽如画。
苏检妻,与夫同咏诗,楚水平如镜，周回白鸟飞。金陵几多地，一去不知归。
王昌龄,洛阳尉刘晏与府掾诸公茶集天宫寺岸道上人房,良友呼我宿，月明悬天宫。道安风尘外，洒扫青林中。削去府县理，豁然神机空。自从三湘还，始得今夕同。旧居太行北，远宦沧溟东。各有四方事，白云处处通。
NA,郊庙歌辞·享隐太子庙乐章·诚和,道閟鹤关，运缠鸠里。门集大命，俾歆嘉祀。礼亚六瑚，诚殚二簋。有诚颙若，神斯戾止。
戴叔伦,卧病,门掩青山卧，莓苔积雨深。病多知药性，客久见人心。众鸟趋林健，孤蝉抱叶吟。沧洲诗社散，无梦盍朋簪。
罗隐,相和歌辞·江南曲,江烟湿雨鲛绡软，漠漠远山眉黛浅。水国多愁又有情，夜槽压酒银船满。绷丝采怨凝晓空，吴王台榭春梦中。鸳鸯鸂鶒唤不起，平铺渌水眠东风。西陵路边月悄悄，油壁轻车嫁苏小。
皎然,春日和卢使君幼平开元寺听妙奘上人讲,仁圣垂文在，虚空日月悬。陵迟追哲匠，宗旨发幽诠。法受诸侯请，心教四子传。春生雪山草，香下棘林天。顾我从今日，闻经悟宿缘。凉山万里去，应为教犹偏。
白居易,村居二首,田园莽苍经春早，篱落萧条尽日风。若问经过谈笑者，不过田舍白头翁。门闭仍逢雪，厨寒未起烟。贫家重寥落，半为日高眠。
张籍,杂怨,切切重切切，秋风桂枝折。人当少年嫁，我当少年别。念君非征行，年年长远途。妾身甘独殁，高堂有舅姑。山川岂遥远，行人自不返。
滕潜,凤归云二首,金井栏边见羽仪，梧桐枝上宿寒枝。五陵公子怜文彩，画与佳人刺绣衣。饮啄蓬山最上头，和烟飞下禁城秋。曾将弄玉归云去，金翿斜开十二楼。
岑参,送薛彦伟擢第东归,时辈似君稀，青春战胜归。名登郄诜第，身著老莱衣。称意人皆羡，还家马若飞。一枝谁不折，棣萼独相辉。
白居易,夜闻贾常州、崔湖州茶山境会想羡欢宴因寄此诗,遥闻境会茶山夜，珠翠歌钟俱绕身。盘下中分两州界，灯前合作一家春。青娥递舞应争妙，紫笋齐尝各斗新。自叹花时北窗下，蒲黄酒对病眠人。
徐夤,萤,月坠西楼夜影空，透帘穿幕达房栊。流光堪在珠玑列，为火不生榆柳中。一一照通黄卷字，轻轻化出绿芜丛。欲知应候何时节，六月初迎大暑风。
韩愈,奉和虢州刘给事使君三堂新题二十一咏·孤屿,朝游孤屿南，暮戏孤屿北。所以孤屿鸟，与公尽相识。
吴融,野步,一曲两曲涧边草，千枝万枝村落花。携筇深去不知处，几叹山阿隔酒家。
耿湋,送蜀客还,万峰深积翠，路向此中难。欲暮多羁思，因高莫远看。卓家人寂寞，扬子业荒残。唯见岷山水，悠悠带月寒。
刘兼,新回车院筵上作,回车院子未回车，三载疲民咏袴襦。借寇已承英主诏，乞骸须上老臣书。黄金蜀柳笼朱户，碧玉湘筠映绮疏。因问满筵诗酒客，锦江何处有鲈鱼。
孟郊,杂曲歌辞·灞上轻薄行,长安无缓步，况值天景暮。相逢灞浐间，亲戚不相顾。自叹方拙身，忽随轻薄伦。常恐失所避，化为车辙尘。此中生白发，疾走亦未歇。
李建勋,蝶,粉蝶翩翩若有期，南园长是到春归。闲依柳带参差起，困傍桃花独自飞。潜被燕惊还散乱，偶因人逐入帘帏。晚来欲雨东风急，回看池塘影渐稀。
张说,赠赵公,湘东股肱守，心与帝乡期。舟楫中途蹇，风波复来思。嘉我常联翼，金貂侍玉墀。迹参前马圣，名缀鬻熊师。寒暑一何速，山川远间之。宁知洞庭上，独得平生时。精意微绝简，从权讨妙棋。林壑为予请，纷霭发华滋。流赏忽已散，惊帆杳难追。送君在南浦，侘傺投此词。
方干,与桐庐郑明府,字人心苦达神明，何止重门夜不扃。莫道耕田全种秫，兼闻退食亦逢星。映林顾兔停琴望，隔水寒猿驻笔听。却恐南山尽无石，南山有石合为铭。
贯休,秋末寄武昌一公,见说武昌江上住，柏枯槐朽战时风。知师诗癖难医也，霜洒芦花明月中。
薛逢,题筹笔驿,天地三分魏蜀吴，武侯倔起赞訏谟。身依豪杰倾心术，目对云山演阵图。赤伏运衰功莫就，皇纲力振命先徂。出师表上留遗恳，犹自千年激壮夫。
顾况,上古之什补亡训传十三章·上古一章,遐哉上古，生弃与柱。句龙是生，乃有甫田。惟彼甫田，有万斯年。开利之源。无乃塞源。一廛亦官，百廛亦官，啬夫孔艰。浸兮暵兮，申有螽兮。惟馨祀是患，岂止馁与寒。啬夫咨咨，el盛苗衰。耕之耰之，袯襫锄犁，手胼足胝。水之蛭螾，吮喋我肌。我姑自思，胡不奋飞。东人利百，西人利百。有匪我心，胡为不易。河水活活，万人逐末。俾尔之愉悦兮。
李洞,和淮南太尉留题凤州王氏别业,清秋看长鹭雏成，说向湘僧亦动情。节屋折将松上影，印龛移锁月中声。野人陪赏增诗价，太尉因居著谷名。闲想此中遗胜事，宿斋吟绕凤池行。
李白,关山月,明月出天山，苍茫云海间。长风几万里，吹度玉门关。汉下白登道，胡窥青海湾。由来征战地，不见有人还。戍客望边色，思归多苦颜。高楼当此夜，叹息未应闲。
白居易,疑梦二首,莫惊宠辱虚忧喜，莫计恩雠浪苦辛。黄帝孔丘无处问，安知不是梦中身。鹿疑郑相终难辨，蝶化庄生讵可知。假使如今不是梦，能长于梦几多时。
李中,送圆上人归庐山,莲宫旧隐尘埃外，策杖临风拂袖还。踏雪独寻青嶂下，听猿重入白云间。萧骚红树当门老，斑驳苍苔锁径闲。预想松轩夜禅处，虎溪圆月照空山。
薛涛,赠苏十三中丞,洛阳陌上埋轮气，欲逐秋空击隼飞。今日芝泥检征诏，别须台外振霜威。
陆龟蒙,古意,君心莫淡薄，妾意正栖托。愿得双车轮，一夜生四角。
薛能,清河泛舟,都人层立似山丘，坐啸将军拥棹游。绕郭烟波浮泗水，一船丝竹载凉州。城中睹望皆丹雘，旗里惊飞尽白鸥。儒将不须夸郄縠，未闻诗句解风流。
翁承赞,对雨述怀示弟承检,淋淋霎霎结秋霖，欲使秦城叹陆沈。晓势遮回朝客马，夜声滴破旅人心。青苔重叠封颜巷，白发萧疏引越吟。不有惠连同此景，江南归思几般深。
王贞白,看天王院牡丹,前年帝里探春时，寺寺名花我尽知。今日长安已灰烬，忍随南国对芳枝。
白居易,自咏,夜镜隐白发，朝酒发红颜。可怜假年少，自笑须臾间。朱砂贱如土，不解烧为丹。玄鬓化为雪，未闻休得官。咄哉个丈夫，心性何堕顽。但遇诗与酒，便忘寝与餐。高声发一吟，似得诗中仙。引满饮一盏，尽忘身外缘。昔有醉先生，席地而幕天。于今居处在，许我当中眠。眠罢又一酌，酌罢又一篇。回面顾妻子，生计方落然。诚知此事非，又过知非年。岂不欲自改，改即心不安。且向安处去，其馀皆老闲。
元稹,梦成之,烛暗船风独梦惊，梦君频问向南行。觉来不语到明坐，一夜洞庭湖水声。
杜甫,社日两篇,九农成德业，百祀发光辉。报效神如在，馨香旧不违。南翁巴曲醉，北雁塞声微。尚想东方朔，诙谐割肉归。陈平亦分肉，太史竟论功。今日江南老，他时渭北童。欢娱看绝塞，涕泪落秋风。鸳鹭回金阙，谁怜病峡中。
王建,失钗怨,贫女铜钗惜于玉，失却来寻一日哭。嫁时女伴与作妆，头戴此钗如凤凰。双杯行酒六亲喜，我家新妇宜拜堂。镜中乍无失髻样，初起犹疑在床上。高楼翠钿飘舞尘，明日从头一遍新。
郑愚,醉题广州使院,数年百姓受饥荒，太守贪残似虎狼。今日海隅鱼米贱，大须惭愧石榴黄。
杜甫,送元二适江左,乱后今相见，秋深复远行。风尘为客日，江海送君情。晋室丹阳尹，公孙白帝城。经过自爱惜，取次莫论兵。
许棠,投徐端公,无谋寻旧友，强喜亦如愁。丹桂阻丹恳，白衣成白头。穷吴迷钓业，大汉事贫游。霄汉期提引，龙钟未拟休。
卢照邻,过东山谷口,不知名利险，辛苦滞皇州。始觉飞尘倦，归来事绿畴。桃源迷处所，桂树可淹留。迹异人间俗，禽同海上鸥。古苔依井被，新乳傍崖流。野老堪成鹤，山神或化鸠。泉鸣碧涧底，花落紫岩幽。日暮餐龟壳，开寒御鹿裘。不辨秦将汉，宁知春与秋。多谢青溪客，去去赤松游。
岑参,轮台即事,轮台风物异，地是古单于。三月无青草，千家尽白榆。蕃书文字别，胡俗语音殊。愁见流沙北，天西海一隅。
武平一,杂曲歌辞·妾薄命,有女妖且丽，裴回湘水湄。水湄兰杜芳，采之将寄谁。瓠犀发皓齿，双蛾嚬翠眉。红脸如开莲，素肤若凝脂。绰约多逸态，轻盈不自持。常矜绝代色，复恃倾城姿。子夫前入侍，飞燕复当时。正悦掌中舞，宁哀团扇诗。洛川昔云遇，高唐今尚违。幽阁禽雀噪，闲阶草露滋。流景一何速，年华不可追。解佩安所赠，怨咽空自悲。
颜真卿,七言嚵语联句,拈z2舐指不知休，欲炙侍立涎交流。过屠大嚼肯知羞，食店门外强淹留。
徐铉,和致仕张尚书新创道院,梓泽成新致，金丹有旧情。挂冠朝睡足，隐几暮江清。药圃分轻绿，松窗起细声。养高宁厌病，默坐对诸生。
姚合,送李秀才赴举,罗刹楼头醉，送君西入京。秦吴无限地，山水半分程。海上烟霞湿，关中日月明。登科旧乡里，当为改嘉名。
牟融,访请上人,曲径绕丛林，钟声杂梵音。松风吹定衲，萝月照禅心。抚景吟行远，谈玄入悟深。不能尘鞅脱，聊复一登临。
皮日休,润卿鲁望寒夜见访，各惜其志，遂成一绝,世外为交不是亲，醉吟俱岸白纶巾。清风月白更三点，未放华阳鹤上人。
司空曙,过钱员外,为郎头已白，迹向市朝稀。移病居荒宅，安贫著败衣。野园随客醉，雪寺伴僧归。自说东峰下，松萝满故扉。
皇甫冉,寄刘方平大谷田家,故山闻独往，樵路忆相从。冰结泉声绝，霜清野翠浓。篱边颍阳道，竹外少姨峰。日夕田家务，寒烟隔几重。
李隆基,春中兴庆宫酺宴,九达长安道，三阳别馆春。还将听朝暇，回作豫游晨。不战要荒服，无刑礼乐新。合酺覃土宇，欢宴接群臣。玉斝飞千日，琼筵荐八珍。舞衣云曳影，歌扇月开轮。伐鼓鱼龙杂，撞钟角牴陈。曲终酣兴晚，须有醉归人。
杨师道,奉和夏日晚景应诏,辇路夹垂杨，离宫通建章。日落横峰影，云归起夕凉。雕轩动流吹，羽盖息回塘。薙草生还绿，残花落尚香。青岩类姑射，碧涧似汾阳。幸属无为日，欢娱尚未央。
王绩,九月九日赠崔使君善为,野人迷节候，端坐隔尘埃。忽见黄花吐，方知素节回。映岩千段发，临浦万株开。香气徒盈把，无人送酒来。
綦毋潜,过融上人兰若（一作孟浩然诗）,山头禅室挂僧衣，窗外无人溪鸟飞。黄昏半在下山路，却听钟声连翠微。
聂夷中,胡无人行,男儿徇大义，立节不沽名。腰间悬陆离，大歌胡无行。不读战国书，不览黄石经。醉卧咸阳楼，梦入受降城。更愿生羽翼，飞身入青冥。请携天子剑，斫下旄头星。自然胡无人，虽有无战争。悠哉典属国，驱羊老一生。
韦式,一字至七字诗·竹,竹。临池，似玉。裛露静，和烟绿。抱节宁改，贞心自束。渭曲偏种多，王家看不足。仙杖正惊龙化，美实当随凤熟。唯愁吹作别离声，回首驾骖舞阵速。
张南史,送郑录事赴太原,叹息不相见，红颜今白头。重为西候别，方起北风愁。六月胡天冷，双城汾水流。卢谌即故吏，还复向并州。
李白,相和歌辞·凤吹笙曲,仙人十五爱吹笙，学得昆丘彩凤鸣。始闻炼气餐金液，复道朝天赴玉京。玉京迢迢几千里，凤笙去去无边已。欲叹离声发绛唇，更嗟别调流纤指。此时惜别讵堪闻，此地相看未忍分。重吟真曲和清吹，却奏仙歌响绿云。绿云紫气向函关，访道应寻缑氏山。莫学吹笙王子晋，一遇浮丘断不还。
赵嘏,宣州送判官,来时健笔佐嫖姚，去折槐花度野桥。谁见尊前此惆怅，一声歌尽路迢迢。
白居易,冬初酒熟二首,霜繁脆庭柳，风利剪池荷。月色晓弥苦，鸟声寒更多。秋怀久寥落，冬计又如何。一瓮新醅酒，萍浮春水波。酒熟无来客，因成独酌谣。人间老黄绮，地上散松乔。忽忽醒还醉，悠悠暮复朝。残年多少在，尽付此中销。
杜牧,有怀重送斛斯判官,苍苍烟月满川亭，我有劳歌一为听。将取离魂随白骑，三台星里拜文星。
李白,相和歌辞·蜀道难,噫吁嚱，危乎高哉！蜀道之难，难于上青天。蚕丛及鱼凫，开国何茫然。尔来四万八千岁，乃与秦塞通人烟。西当太白有鸟道，可以横绝峨眉巅。地崩山摧壮士死，然后天梯石栈方钩连。上有六龙回日之高标，下有冲波逆折之回川。黄鹤之飞尚不得，猿猱欲度愁攀缘。青泥何盘盘，百步九折萦岩峦。扪参历井仰胁息，以手抚膺坐长叹。问君西游何时还，畏途巉岩不可攀。但见悲鸟号枯木，雄飞呼雌绕林间。又闻子规啼夜月，愁空山。蜀道之难，难于上青天，使人听此凋朱颜。连峰去天不盈尺，枯松倒挂倚绝壁。飞湍瀑流相喧豗，砯崖转石万壑雷。其嶮也若此，嗟尔远道之人胡为乎来哉！剑阁峥嵘而崔嵬，一夫当关，万夫莫开。所守或匪亲，化为狼与豺。朝避猛虎，夕避长蛇，磨牙吮血，杀人如麻。锦城虽云乐，不如早还家。蜀道之难难于上青天，侧身西望长咨嗟。
陈子昂,登蓟城西北楼送崔著作融入都,蓟楼望燕国，负剑喜兹登。清规子方奏，单戟我无能。仲冬边风急，云汉复霜棱。慷慨竟何道，西南恨失朋。
徐夤,闻司空侍郎讣音,园绮生虽逢汉室，巢由死不谒尧阶。夫君殁去何人葬，合取夷齐隐处埋。
卢尚书,哭李远,昨日舟还浙水湄，今朝丹旐欲何为。才收北浦一竿钓，未了西斋半局棋。洛下已传平子赋，临川争写谢公诗。不堪旧里经行处，风木萧萧邻笛悲。
雍陶,人问应举,莫惊西上独迟回，只为衡门未有媒。惆怅赋成身不去，一名闲事逐秋回。
武元衡,八月十五夜与诸公锦楼望月得中字,玉轮初满空，迥出锦城东。相向秦楼镜，分飞碣石鸿。桂香随窈窕，珠缀隔玲珑。不及前秋月，圆辉凤沼中。
元稹,合衣寝,良夕背灯坐，方成合衣寝。酒醉夜未阑，几回颠倒枕。
李商隐,对雪二首,寒气先侵玉女扉，清光旋透省郎闱。梅花大庾岭头发，柳絮章台街里飞。欲舞定随曹植马，有情应湿谢庄衣。龙山万里无多远，留待行人二月归。旋扑珠帘过粉墙，轻于柳絮重于霜。已随江令夸琼树，又入卢家妒玉堂。侵夜可能争桂魄，忍寒应欲试梅妆。关河冻合东西路，肠断斑骓送陆郎。
李洞,迁村居二首,移居入村宇，树阙见城隍。云水虽堪画，恩私不可忘。猿涎滴鹤氅，麈尾拂僧床。弃逐随樵牧，何由报稻粱。歌乐听常稀，茅亭静掩扉。槎来垂钓次，月落问安归。远客传烧研，幽禽看衲衣。眼前无俗事，松雨蜀山辉。
陆龟蒙,中元夜寄道侣二首,学饵霜茸骨未轻，每逢真夕梦还清。丁宁独受金妃约，许与亲题玉篆名。月苦撼残临水珮，风微飘断系云缨。须臾枕上桐窗晓，露压千枝滴滴声。橘斋风露已清馀，东郭先生病未除。孤枕易为蛩破梦，短檐难得燕传书。广云披日君应近，倒影裁花我尚疏。唯羡羽人襟似水，平持旄节步空虚。
戴叔伦,麓山寺会送尹秀才,湖上逢君亦不闲，暂将离别到深山。飘蓬惊鸟那自定，强欲相留云树间。
褚亮,和御史韦大夫喜霁之作,晴天度旅雁，斜影照残虹。野净馀烟尽，山明远色同。沙平寒水落，叶脆晚枝空。白简光朝幰，彤驺出禁中。息驾游兰坂，雕文折桂丛。无因轻羽扇，徒自仰仁风。
李适,中和节赐群臣宴赋七韵,东风变梅柳，万汇生春光。中和纪月令，方与天地长。耽乐岂予尚，懿兹时景良。庶遂亭育恩，同致寰海康。君臣永终始，交泰符阴阳。曲沼水新碧，华林桃稍芳。胜赏信多欢，戒之在无荒。
温庭筠,赠张炼师,丹溪药尽变金骨，清洛月寒吹玉笙。他日隐居无访处，碧桃花发水纵横。
孟郊,望远曲,朝朝候归信，日日登高台。行人未去植庭梅，别来三见庭花开。庭花开尽复几时，春光骀荡阻佳期。愁来望远烟尘隔，空怜绿鬓风吹白。何当归见远行客。
贯休,闲居作,闲门微雪下，慵惰计全成。默坐便终日，孤峰只此清。身心闲少梦，杉竹冷多声。唯有西峰叟，相逢眼最明。
方干,听段处士弹琴,几年调弄七条丝，元化分功十指知。泉迸幽音离石底，松含细韵在霜枝。窗中顾兔初圆夜，竹上寒蝉尽散时。唯有此时心更静，声声可作后人师。
方干,寄灵武胡常侍,青云直上路初通，已在明君倚注中。欲遣为霖安九有，先令作相赞东宫。自从忠谠承天眷，更用文篇续国风。最是何人感恩德，谢敷星下钓渔翁。
岑参,水亭送刘颙使还归节度（得低字）,无计留君住，应须绊马蹄。红亭莫惜醉，白日眼看低。解带怜高柳，移床爱小溪。此来相见少，正事各东西。
徐铉,梦游三首,魂梦悠扬不奈何，夜来还在故人家。香濛蜡烛时时暗，户映屏风故故斜。檀的慢调银字管，云鬟低缀折枝花。天明又作人间别，洞口春深道路赊。绣幌银屏杳霭间，若非魂梦到应难。窗前人静偏宜夜，户内春浓不识寒。蘸甲递觞纤似玉，含词忍笑腻于檀。锦书若要知名字，满县花开不姓潘。南国佳人字玉儿，芙蓉双脸远山眉。仙郎有约长相忆，阿母何猜不得知。梦里行云还倏忽，暗中携手乍疑迟。因思别后闲窗下，织得回文几首诗。
姚合,和李十二舍人直日放朝对雪,今朝街鼓何人听，朝客开门对雪眠。岂比直庐丹禁里，九重天近色弥鲜。
韩愈,示爽,宣城去京国，里数逾三千。念汝欲别我，解装具盘筵。日昏不能散，起坐相引牵。冬夜岂不长，达旦灯烛然。座中悉亲故，谁肯舍汝眠。念汝将一身，西来曾几年。名科掩众俊，州考居吏前。今从府公召，府公又时贤。时辈千百人，孰不谓汝妍。汝来江南近，里闾故依然。昔日同戏儿，看汝立路边。人生但如此，其实亦可怜。吾老世味薄，因循致留连。强颜班行内，何实非罪愆。才短难自力，惧终莫洗湔。临分不汝诳，有路即归田。
萧华,扈从回銮应制,粤在秦京日，议乎封禅难。岂知陶唐主，道济苍生安。惟彼烈祖事，增修实荣观。声名朝万国，玉帛礼三坛。纂圣德重光，建元功载刊。仍开旧驰道，不记昔回銮。羽卫摇晴日，弓戈生早寒。犹思检玉处，却望白云端。
崔备,和武相公中秋锦楼玩月（得前字、秋字二篇）,清景同千里，寒光尽一年。竟天多雁过，通夕少人眠。照别江楼上，添愁野帐前。隋侯恩未报，犹有夜珠圆。四时皆有月，一夜独当秋。照耀初含露，裴回正满楼。遥连雪山净，迥入锦江流。愿以清光末，年年许从游。
李洞,句,公道此时如不得，昭陵恸哭一生休。
夏鸿,和赠和龙妙空禅师,翰林遗迹镜潭前，孤峭高僧此处禅。出为信门兴化日，坐当吾国太平年。身同莹澈尼珠净，语并锋铓慧剑坚。道果已圆名已遂，即看千匝绕香筵。
刘禹锡,庙庭偃松诗,势轧枝偏根已危，高情一见与扶持。忽从憔悴有生意，却为离披无俗姿。影入岩廊行乐处，韵含天籁宿斋时。谢公莫道东山去，待取阴成满凤池。
皇甫曾,寄刘员外长卿,南忆新安郡，千山带夕阳。断猿知夜久，秋草助江长。疏发应成素，青松独耐霜。爱才称汉主，题柱待回乡。
姚合,寄裴起居,千官晓立炉烟里，立近丹墀是起居。彩笔专书皇帝语，书成几卷太平书。
李频,黔中酬同院韦判官,平生同所为，相遇偶然迟。各著青袍后，无归白社期。江流来绝域，府地管诸夷。圣代都无事，从公且赋诗。
姚合,忆山,闲处无人到，乖疏称野情。日高搔首起，林下散衣行。泉引窗前过，云看石罅生。别来愁欲老，虚负出山名。
李洞,江干即事,病卧四更后，愁闻报早衙。隔关沈水鸟，侵郭噪园鸦。吏瘦餐溪柏，身羸凭海槎。满朝吟五字，应不老烟霞。
许棠,春日言怀,东风万物新，独未到幽人。赋命自多蹇，阳和非不均。五陵三月暮，百越一家贫。早误闲眠处，无愁异此身。
李咸用,雪,上帝无私意甚微，欲教霖雨更光辉。也知出处花相似，可到贫家影便稀。云汉风多银浪溅，昆山火后玉灰飞。高楼四望吟魂敛，却忆明皇月殿归。
刘禹锡,赴苏州酬别乐天,吴郡鱼书下紫宸，长安厩吏送朱轮。二南风化承遗爱，八咏声名蹑后尘。梁氏夫妻为寄客，陆家兄弟是州民。江城春日追游处，共忆东归旧主人。
李群玉,秋登涔阳城二首,万户砧声水国秋，凉风吹起故乡愁。行人望远偏伤思，白浪青枫满北楼。穿针楼上闭秋烟，织女佳期又隔年。斜笛夜深吹不落，一条银汉挂秋天。
孟郊,答郭郎中,松柏死不变，千年色青青。志士贫更坚，守道无异营。每弹潇湘瑟，独抱风波声。中有失意吟，知者泪满缨。何以报知者，永存坚与贞。
高適,同熊少府题卢主簿茅斋（庐兼有人伦）,虚院野情在，茅斋秋兴存。孝廉趋下位，才子出高门。乃继幽人静，能令学者尊。江山归谢客，神鬼下刘根。阶树时攀折，窗书任讨论。自堪成独往，何必武陵源。
白居易,放言五首,朝真暮伪何人辨，古往今来底事无。但爱臧生能诈圣，可知宁子解佯愚。草萤有耀终非火，荷露虽团岂是珠。不取燔柴兼照乘，可怜光彩亦何殊。世途倚伏都无定，尘网牵缠卒未休。祸福回还车转毂，荣枯反覆手藏钩。龟灵未免刳肠患，马失应无折足忧。不信君看弈棋者，输赢须待局终头。赠君一法决狐疑，不用钻龟与祝蓍。试玉要烧三日满，辨材须待七年期。周公恐惧流言后，王莽谦恭未篡时。向使当初身便死，一生真伪复谁知。谁家第宅成还破，何处亲宾哭复歌。昨日屋头堪炙手，今朝门外好张罗。北邙未省留闲地，东海何曾有定波。莫笑贱贫夸富贵，共成枯骨两如何。泰山不要欺毫末，颜子无心羡老彭。松树千年终是朽，槿花一日自为荣。何须恋世常忧死，亦莫嫌身漫厌生。生去死来都是幻，幻人哀乐系何情。
李端,早春夜集耿拾遗宅,如何逋客会，忽在侍臣家。新草犹停雪，寒梅未放花。衔杯鸡欲唱，逗月雁应斜。年齿俱憔悴，谁堪故国赊。
韩愈,奉和库部卢四兄曹长元日朝回（卢汀也）,天仗宵严建羽旄，春云送色晓鸡号。金炉香动螭头暗，玉佩声来雉尾高。戎服上趋承北极，儒冠列侍映东曹。太平时节难身遇，郎署何须叹二毛。
郎士元,送杨中丞和蕃,锦车登陇日，边草正萋萋。旧好寻君长，新愁听鼓鼙。河源飞鸟外，雪岭大荒西。汉垒今犹在，遥知路不迷。
王建,杂曲歌辞·江南三台四首,扬州桥边小妇，长干市里商人。三年不得消息，各自拜鬼求神。青草湖边草色，飞猿岭上猿声。万里三湘客到，有风有雨人行。树头花落花开，道上人去人来。朝愁暮愁即老，百年几度三台。闻身强健且为，头白齿落难追。准拟百年千岁，能得几许多时。
杜甫,贻阮隐居,陈留风俗衰，人物世不数。塞上得阮生，迥继先父祖。贫知静者性，自益毛发古。车马入邻家，蓬蒿翳环堵。清诗近道要，识子用心苦。寻我草径微，褰裳蹋寒雨。更议居远村，避喧甘猛虎。足明箕颍客，荣贵如粪土。
白居易,题新居，寄宣州崔相公（所居南邻即崔家池）,门庭有水巷无尘，好称闲官作主人。冷似雀罗虽少客，宽于蜗舍足容身。疏通竹径将迎月，扫掠莎台欲待春。济世料君归未得，南园北曲谩为邻。
无可,禅林寺,台山朝佛陇，胜地绝埃氛。冷色石桥月，素光华顶云。远泉和雪溜，幽磬带松闻。终断游方念，炉香继此焚。
韦庄,家叔南游却归因献贺,缭绕江南一岁归，归来行色满戎衣。长闻凤诏征兵急，何事龙韬献捷稀。旅梦远依湘水阔，离魂空伴越禽飞。遥知倚棹思家处，泽国烟深暮雨微。
元稹,寻西明寺僧不在,春来日日到西林，飞锡经行不可寻。莲池旧是无波水，莫逐狂风起浪心。
骆宾王,于紫云观赠道士,碧落澄秋景，玄门启曙关。人疑列御至，客似令威还。羽盖徒欣仰，云车未可攀。只应倾玉醴，时许寄颓颜。
白居易,我身,我身何所似，似彼孤生蓬。秋霜剪根断，浩浩随长风。昔游秦雍间，今落巴蛮中。昔为意气郎，今作寂寥翁。外貌虽寂寞，中怀颇冲融。赋命有厚薄，委心任穷通。通当为大鹏，举翅摩苍穹。穷则为鹪鹩，一枝足自容。苟知此道者，身穷心不穷。
罗隐,绣,一片丝罗，洞房西室女工劳。花随玉指添春色，鸟逐金针长羽毛。蜀锦谩夸声自贵，越绫虚说价功高。可中用作鸳鸯被，红叶枝枝不碍刀。
杨巨源,失题,何事慰朝夕，不逾诗酒情。山河空道路，蕃汉共刀兵。礼乐新朝市，园林旧弟兄。向风一点泪，塞晚暮江平。
许浑,严陵钓台贻行侣,故人天下定，垂钓碧岩幽。旧迹随台古，高名寄水流。鸟喧群木晚，蝉急众山秋。更待新安月，凭君暂驻舟。
薛涛,送郑眉州,雨暗眉山江水流，离人掩袂立高楼。双旌千骑骈东陌，独有罗敷望上头。
罗隐,送梅处士归宁国,十五年前即别君，别时天下未纷纭。乱罹且喜身俱在，存没那堪耳更闻。良会谩劳悲曩迹，旧交谁去吊荒坟。殷勤为谢逃名客，想望千秋岭上云。
张籍,送杨州判官（一作赠茅山杨判官）,应得烟霞出俗心，茅山道士共追寻。闲怜鹤貌偏能画，暗辨桐声自作琴。长啸每来松下坐，新诗堪向雪中吟。征南幕里多宾客，君独相知最校深。
岑参,秋夕读书幽兴，献兵部李侍郎,年纪蹉跎四十强，自怜头白始为郎。雨滋苔藓侵阶绿，秋飒梧桐覆井黄。惊蝉也解求高树，旅雁还应厌后行。览卷试穿邻舍壁，明灯何惜借馀光。
白居易,自罢河南已换七尹每一入府怅然旧游因宿内厅…韦尹常侍,每日河南府，依然似到家。杯尝七尹酒，树看十年花。且健须欢喜，虽衰莫叹嗟。迎门无故吏，侍坐有新娃。暖阁谋宵宴，寒庭放晚衙。主人留宿定，一任夕阳斜。
温庭筠,偶题,微风和暖日鲜明，草色迷人向渭城。吴客卷帘闲不语，楚娥攀树独含情。红垂果蒂樱桃重，黄染花丛蝶粉轻。自恨青楼无近信，不将心事许卿卿。
崔庸,题惠严寺,人莫嫌山小，僧还爱寺灵。殿高神气力，龙活客丹青。
贯休,寿春进祝圣七首·守在四夷,天将兴大蜀，有道遂君临。四塞同诸子，三边共一心。闍婆香似雪，回鹘马如林。曾读前皇传，巍巍冠古今。
李咸用,金谷园,石家旧地聊登望，宠辱从兹信可惊。鸟度野花迷锦障，蝉吟古树想歌声。虽将玉貌同时死，却羡苍头此日生。多积黄金买刑戮，千秋成得绿珠名。
李白,送麹十少府,试发清秋兴，因为吴会吟。碧云敛海色，流水折江心。我有延陵剑，君无陆贾金。艰难此为别，惆怅一何深。
齐己,送胎发笔寄仁公,内唯胎发外秋毫，绿玉新栽管束牢。老病手疼无那尔，却资年少写风骚。
刘禹锡,酬太原令狐相公见寄,书信来天外，琼瑶满匣中。衣冠南渡远，旌节北门雄。鹤唳华亭月，马嘶榆塞风。山川几千里，惟有两心同。
元稹,封书,鹤台南望白云关，城市犹存暂一还。书出步虚三百韵，蕊珠文字在人间。
李公佐仆,留诗,我有衣中珠，不嫌衣上尘。我有长生理，不厌有生身。江南神仙窟，吾当混其真。不嫌市井喧，来救世间人。苏子迹已往，颛蒙事可亲。莫言东海变，天地有长春。
卢纶,与畅当夜泛秋潭,萤火飏莲丛，水凉多夜风。离人将落叶，俱在一船中。
张说,耗磨日饮二首,耗磨传兹日，纵横道未宜。但令不忌醉，翻是乐无为。上月今朝减，流传耗磨辰。还将不事事，同醉俗中人。
张祜,相和歌辞·长门怨,日映宫墙柳色寒，笙歌遥指碧云端。珠铅滴尽无心语，强把花枝冷笑看。
薛能,柳枝词五首,朝阳晴照绿杨烟，一别通波十七年。应有旧枝无处觅，万株风里卓旌旃。晴垂芳态吐牙新，雨摆轻条湿面春。别有出墙高数尺，不知摇动是何人。暖梳簪朵事登楼，因挂垂杨立地愁。牵断绿丝攀不得，半空悬着玉搔头。西园高树后庭根，处处寻芳有折痕。终忆旧游桃叶舍，一株斜映竹篱门。刘白苏台总近时，当初章句是谁推。纤腰舞尽春杨柳，未有侬家一首诗。
李洞,维摩畅林居（一作题维摩畅上人房）,诸方游几腊，五夏五峰销。越讲迎骑象，蕃斋忏射雕。冷筇和雪倚，朽栎带云烧。从此西林老，瞥然三万朝。
吕温,道州北池放鹅,我非好鹅癖，尔乏鸣雁姿。安得免沸鼎，澹然游清池。见生不忍食，深情固在斯。能自远飞去，无念稻粱为。
李商隐,霜月,初闻征雁已无蝉，百尺楼高水接天。青女素娥俱耐冷，月中霜里斗婵娟。
翁承赞,文明殿受册封闽王,龙墀班听漏声长，竹帛昭勋扑御香。鸣佩洞庭辞帝主，登车故里册闽王。一千年改江山瑞，十万军蒙雨露光。吟寄短篇追往事，留文功业不寻常。
杜牧,过田家宅,安邑南门外，谁家板筑高。奉诚园里地，墙缺见蓬蒿。
温庭筠,宿白盖峰寺寄僧,山房霜气晴，一宿遂平生。閤上见林影，月中闻涧声。佛灯销永夜，僧磬彻寒更。不学何居士，焚香为宦情。
白居易,相和歌辞·怨诗,夺宠心那惯，寻思倚殿门。不知移旧爱，何处作新恩。
元稹,奉和严司空重阳日同崔常侍崔郎中…登龙山落帽台佳宴,谢公愁思眇天涯，蜡屐登高为菊花。贵重近臣光绮席，笑怜从事落乌纱。萸房暗绽红珠朵，茗碗寒供白露芽。咏碎龙山归去号，马奔流电妓奔车。
曹松,山中言事,岚霭润窗棂，吟诗得冷症。教餐有效药，多愧独行僧。云湿煎茶火，冰封汲井绳。片扉深著掩，经国自无能。
皮日休,开元寺客省早景即事,客省萧条柿叶红，楼台如画倚霜空。铜池数滴桂上雨，金铎一声松杪风。鹤静时来珠像侧，鸽驯多在宝幡中。如何尘外虚为契，不得支公此会同。
王建,留别田尚书,拟报平生未杀身，难离门馆起居频。不看匣里钗头古，犹恋机中锦样新。一旦甘为漳岸老，全家却作杜陵人。朝天路在骊山下，专望红旗拜旧尘。
王昌龄,西江寄越弟,南浦逢君岭外还，沅溪更远洞庭山。尧时恩泽如春雨，梦里相逢同入关。
李商隐,和马郎中移白菊见示,陶诗只采黄金实，郢曲新传白雪英。素色不同篱下发，繁花疑自月中生。浮杯小摘开云母，带露全移缀水精。偏称含香五字客，从兹得地始芳荣。
卢照邻,山林休日田家,归休乘暇日，饁稼返秋场。径草疏王彗，岩枝落帝桑。耕田虞讼寝，凿井汉机忘。戎葵朝委露，齐枣夜含霜。南涧泉初冽，东篱菊正芳。还思北窗下，高卧偃羲皇。
曹邺,始皇陵下作,千金买鱼灯，泉下照狐兔。行人上陵过，却吊扶苏墓。累累圹中物，多于养生具。若使山可移，应将秦国去。舜殁虽在前，今犹未封树。
刘长卿,赴江西，湖上赠皇甫曾之宣州,莫恨扁舟去，川途我更遥。东西潮渺渺，离别雨萧萧。流水通春谷，青山过板桥。天涯有来客，迟尔访渔樵。
杜甫,又示两儿,令节成吾老，他时见汝心。浮生看物变，为恨与年深。长葛书难得，江州涕不禁。团圆思弟妹，行坐白头吟。
朱庆馀,题王丘长史宅,更无人吏在门前，不似居官似学仙。药气暗侵朝服上，花阴晚到簿书边。玉琴闲把看山坐，筒簟长铺与客眠。时见街中骑瘦马，低头只是为诗篇。
黄滔,寄献梓橦山侯侍御（时常拾遗谏诤）,汉宫行庙略，簪笏落民间。直道三湘水，高情四皓山。赐衣僧脱去，奏表主批还。地得松萝坞，泉通雨雪湾。东门添故事，南省缺新班。片石秋从露，幽窗夜不关。梦馀蟾隐映，吟次鸟绵蛮。可惜相如作，当时事悉闲。
刘禹锡,王思道碑堂下作,苍苍宰树起寒烟，尚有威名海内传。四府旧闻多故吏，几人垂泪拜碑前。
宋之问,旅宿淮阳亭口号,日暮风亭上，悠悠旅思多。故乡临桂水，今夜渺星河。暗草霜华发，空亭雁影过。兴来谁与语，劳者自为歌。
姚合,喜贾岛至,布囊悬蹇驴，千里到贫居。饮酒谁堪伴，留诗自与书。爱眠知不醉，省语似相疏。军吏衣裳窄，还应暗笑余。
权德舆,舟行夜泊,萧萧落叶送残秋，寂寞寒波急暝流。今夜不知何处泊，断猿晴月引孤舟。
于邵,释奠武成王乐章·亚献终献,贰觞以献，三变其终。顾此非馨，尚达斯衷。茅缩可致，神歆载融。始神翊周，拯溺除凶。时维降祐，永绝兴戎。
李群玉,湘西寺霁夜,雨过琉璃宫，佳兴浩清绝。松风冷晴滩，竹路踏碎月。月波荡如水，气爽星朗灭。皓夜千树寒，峥嵘万岩雪。后山鹤唳断，前池荷香发。境寂凉夜深，神思空飞越。
陶翰,燕歌行,请君留楚调，听我吟燕歌。家在辽水头，边风意气多。出身为汉将，正值戎未和。雪中凌天山，冰上渡交河。大小百馀战，封侯竟蹉跎。归来灞陵下，故旧无相过。雄剑委尘匣，空门垂雀罗。玉簪还赵女，宝瑟付齐娥。昔日不为乐，时哉今奈何。
虚中,马侍中池亭》，《纪事》）菖蒲花不艳，鸲鹆性多灵。（《古今诗话》）盘中是祥瑞，天下恰炎蒸。（卖冰者，以下《吟窗杂录》）待暖还须去，门前有路岐。（《夜坐》）春雨无高下，花枝有短长。（《春诗》）老负峨眉月，闲看云水心。（《赠齐己》，《五代史补,喜鱼在深处，幽鸟立多时。
张籍,赠李杭州,仙郎白首未归朝，应为苍生领六条。惠化州人尽清净，高情野鹤与逍遥。竹间虚馆无朝讼，山畔青田长夏苗。终日政声长独坐，开门长望浙江潮。
李白,江南春怀,青春几何时，黄鸟鸣不歇。天涯失乡路，江外老华发。心飞秦塞云，影滞楚关月。身世殊烂漫，田园久芜没。岁晏何所从，长歌谢金阙。
严维,重送新安刘员外,秋江渺渺水空波，越客孤舟欲榜歌。手折衰杨悲老大，故人零落已无多。
刘言史,赠童尼,旧时艳质如明玉，今日空心是冷灰。料得襄王惆怅极，更无云雨到阳台。
皎然,送沈居士还太原,辞官因世难，家族盛南朝。名重郊居赋，才高独酌谣。浪花飘一叶，峰色向三条。高逸虽成性，弓旌肯忘招。
白居易,和令公问刘宾客归来称意无之作,水南秋一半，风景未萧条。皂盖回沙苑，蓝舆上洛桥。闲尝黄菊酒，醉唱紫芝谣。称意那劳问，请钱不早朝。
卢贞,和刘梦得岁夜怀友,文翰走天下，琴尊卧洛阳。贞元朝士尽，新岁一悲凉。名早缘才大，官迟为寿长。时来知病已，莫叹步趋妨。
李贺,乐府杂曲·鼓吹曲辞·艾如张,锦襜褕，绣裆襦，强强饮啄哺尔雏。陇东卧穟满风雨，莫信龙媒陇西去。齐人织网如素空，张在野春平碧中。网丝漠漠无形影，误尔触之伤首红。艾叶绿花谁翦刻，中藏祸机不可测。
毛熙震,酒泉子,闲卧绣帏，慵想万般情宠。锦檀偏，翘股重，翠云欹。暮天屏上春山碧，映香烟雾隔。蕙兰心，魂梦役，敛蛾眉。钿匣舞鸾，隐映艳红修碧。月梳斜，云鬓腻，粉香寒。晓花微敛轻呵展，袅钗金燕软。日初升，帘半卷，对妆残。
陆龟蒙,和袭美天竺寺八月十五夜桂子,霜实常闻秋半夜，天台天竺堕云岑。如何两地无人种，却是湘漓是桂林。
杜甫,五盘（七盘岭在广元县北一名五盘栈道盘曲有五重）,五盘虽云险，山色佳有馀。仰凌栈道细，俯映江木疏。地僻无网罟，水清反多鱼。好鸟不妄飞，野人半巢居。喜见淳朴俗，坦然心神舒。东郊尚格斗，巨猾何时除。故乡有弟妹，流落随丘墟。成都万事好，岂若归吾庐。
张九龄,故徐州刺史赠吏部侍郎苏公挽歌词三首,韦玄方继相，荀爽复齐名。在贵兼天爵，能贤出世卿。学闻金马诏，神见玉人清。藏壑今如此，为山遂不成。相如只谢病，子敬忽云亡。岂悟瑶台雪，分雕玉树行。清规留草议，故事在封章。本谓山公启，而今殁始扬。返葬长安陌，秋风箫鼓悲。奈何相送者，不是平生时。寒影催年急，哀歌助晚迟。宁知建旟罢，丹旐向京师。
杜牧,隋宫春,龙舟东下事成空，蔓草萋萋满故宫。亡国亡家为颜色，露桃犹自恨春风。
王勃,伤裴录事丧子,兰阶霜候早，松露穸台深。魄散珠胎没，芳销玉树沉。露文晞宿草，烟照惨平林。芝焚空叹息，流恨满籝金。
皎然,妙喜寺高房期灵澈上人不至，重招之一首,晨起峰顶心，怀人望空碧。扫雪开寺门，洒水净僧席。言笑形外阻，风仪想中觌。驰心惊叶动，倾耳闻泉滴。岂虑咆虎逢，乍疑崩湍隔。前期或不顾，知尔隳常格。如今谁山下，秋霖步淅沥。吾亦聊自得，行禅荷轻策。松声畅幽情，山意导遐迹。举目无世人，题诗足奇石。贫山何所有，特此邀来客。
张祜,拔蒲歌,拔蒲来，领郎镜湖边。郎心在何处，莫趁新莲去。拔得无心蒲，问郎看好无。
沈佺期,同工部李侍郎適访司马子微,紫微降天仙，丹地投云藻。上言华顶事，中问长生道。华顶居最高，大壑朝阳早。长生术何妙，童颜后天老。清晨朝凤京，静夜思鸿宝。凭崖饮蕙气，过涧摘灵草。人非冢已荒，海变田应燥。昔尝游此郡，三霜弄溟岛。绪言霞上开，机事尘外扫。顷来迫世务，清旷未云保。崎岖待漏恩，怵惕司言造。轩皇重斋拜，汉武爱祈祷。顺风怀崆峒，承露在丰镐。泠然委轻驭，复得散幽抱。柱下留伯阳，储闱登四皓。闻有参同契，何时一探讨。
李贺,上之回,上之回，大旗喜。悬红云，挞凤尾。剑匣破，舞蛟龙。蚩尤死，鼓逢逢。天高庆雷齐坠地，地无惊烟海千里。
齐己,采莲曲,越溪女，越江莲。齐菡萏，双婵娟。嬉游向何处，采摘且同船。浩唱发容与，清波生漪连。时逢岛屿泊，几共鸳鸯眠。襟袖既盈溢，馨香亦相传。薄暮归去来，苎萝生碧烟。
徐晶,蔡起居山亭,文史归休日，栖闲卧草亭。蔷薇一架紫，石竹数重青。垂露和仙药，烧香诵道经。莫将山水弄，持与世人听。
李百药,秋晚登古城,日落征途远，怅然临古城。颓墉寒雀集，荒堞晚乌惊。萧森灌木上，迢递孤烟生。霞景焕馀照，露气澄晚清。秋风转摇落，此志安可平。
裴度,刘二十八自汝赴左冯，涂经洛中相见联句,不归丹掖去，铜竹漫云云。唯喜因过我，须知未贺君。诗闻安石咏，香见令公熏。欲首函关路，来披缑岭云。貂蝉公独步，鸳鹭我同群。插羽先飞酒，交锋便战文。镇嵩知表德，定鼎为铭勋。顾鄙容商洛，徵欢候汝坟。频年多谑浪，此夕任喧纷。故态犹应在，行期未要闻。游藩荣已久，捧袂惜将分。讵厌杯行疾，唯愁日向曛。穷阴初莽苍，离思渐氤氲。残雪午桥岸，斜阳伊水濆。上谟尊右掖，全略静东军。万顷徒称量，沧溟讵有垠。
李商隐,子初郊墅,看山对酒君思我，听鼓离城我访君。腊雪已添墙下水，斋钟不散槛前云。阴移竹柏浓还淡，歌杂渔樵断更闻。亦拟村南买烟舍，子孙相约事耕耘。
李昌符,赠同游,此来风雨后，已觉减年华。若待皆无事，应难更有花。管弦临夜急，榆柳向江斜。且莫看归路，同须醉酒家。
雍陶,路中问程知欲达青云驿,行愁驿路问来人，西去经过愿一闻。落日回鞭相指点，前程从此是青云。
周贺,出关后寄贾岛,故国知何处，西风已度关。归人值落叶，远路入寒山。多难喜相识，久贫宁自闲。唯将往来信，遥慰别离颜。
陈通方,赋得春风扇微和,习习和风扇，悠悠淑气微。阳升知候改，律应喜春归。池柳晴初拆，林莺暖欲飞。川原浮彩翠，台馆动光辉。泛艳摇丹阙，扬芳入粉闱。发生当有分，枯朽幸因依。
白居易,胡吉郑刘卢张等六贤皆多年寿予亦次焉…纪之传好事者,七人五百七十岁，拖紫纡朱垂白须。手里无金莫嗟叹，尊中有酒且欢娱。诗吟两句神还王，酒饮三杯气尚粗。嵬峨狂歌教婢拍，婆娑醉舞遣孙扶。天年高过二疏傅，人数多于四皓图。除却三山五天竺，人间此会更应无。
刘希夷,江南曲八首,暮宿南洲草，晨行北岸林。日悬沧海阔，水隔洞庭深。烟景无留意，风波有异浔。岁游难极目，春戏易为心。朝夕无荣遇，芳菲已满襟。艳唱潮初落，江花露未晞。春洲惊翡翠，朱服弄芳菲。画舫烟中浅，青阳日际微。锦帆冲浪湿，罗袖拂行衣。含情罢所采，相叹惜流晖。君为陇西客，妾遇江南春。朝游含灵果，夕采弄风蘋。果气时不歇，蘋花日自新。以此江南物，持赠陇西人。空盈万里怀，欲赠竟无因。皓如楚江月，霭若吴岫云。波中自皎镜，山上亦氤氲。明月留照妾，轻云持赠君。山川各离散，光气乃殊分。天涯一为别，江北不相闻。舣舟乘潮去，风帆振早凉。潮平见楚甸，天际望维扬。洄溯经千里，烟波接两乡。云明江屿出，日照海流长。此中逢岁晏，浦树落花芳。暮春三月晴，维扬吴楚城。城临大江汜，回映洞浦清。晴云曲金阁，珠楼碧烟里。月明芳树群鸟飞，风过长林杂花起。可怜离别谁家子，于此一至情何已。北堂红草盛zv茸，南湖碧水照芙蓉。朝游暮起金花尽，渐觉罗裳珠露浓。自惜妍华三五岁，已叹关山千万重。人情一去无还日，欲赠怀芳怨不逢。忆昔江南年盛时，平生怨在长洲曲。冠盖星繁江水上，冲风摽落洞庭渌。落花两袖红纷纷，朝霞高阁洗晴云。谁言此处婵娟子，珠玉为心以奉君。
李中,寄庐山白大师,长忆寻师处，东林寓泊时。一秋同看月，无夜不论诗。泉美茶香异，堂深磬韵迟。鹿驯眠藓径，猿苦叫霜枝。别后音尘隔，年来鬓发衰。趋名方汲汲，未果再游期。
李咸用,和人游东林,一从张野卧云林，胜概谁人更解寻。黄鸟不能言往事，白莲虚发至如今。年年上国荣华梦，世世高流水石心。始欲共君重怅望，紫霄峰外日沈沈。
骆宾王,西京守岁,闲居寡言宴，独坐惨风尘。忽见严冬尽，方知列宿春。夜将寒色去，年共晓光新。耿耿他乡夕，无由展旧亲。
皎然,奉陪杨使君顼送段校书赴南海幕,硕贤静广州，信为天下贞。屈兹大将佐，藉彼延阁英。声动柳吴兴，郊饯意不轻。吾知段夫子，高论关苍生。处以德为藩，出则道可行。遥知南楼会，新景当诗情。天高林瘴洗，秋远海色清。时泰罢飞檄，唯应颂公成。
贾岛,喜无可上人游山回,一食复何如，寻山无定居。相逢新夏满，不见半年馀。听话龙潭雪，休传鸟道书。别来还似旧，白发日高梳。
刘禹锡,赠元九侍御文石枕以诗奖之,文章似锦气如虹，宜荐华簪绿殿中。纵使凉飙生旦夕，犹堪拂拭愈头风。
李德裕,寄茅山孙炼师,何地最翛然，华阳第八天。松风清有露，萝月净无烟。乍警瑶坛鹤，时嘶玉树蝉。欲驰千里恋，惟有凤门泉。石上谿荪发紫茸，碧山幽蔼水溶溶。菖花定是无人见，春日惟应羽客逢。独寻兰渚玩迟晖，闲倚松窗望翠微。遥想春山明月曙，玉坛清磬步虚归。
罗隐,铜雀台,强歌强舞竟难胜，花落花开泪满膺。只合当年伴君死，免交憔悴望西陵。
NA,郊庙歌辞·五郊乐章·黑郊迎神,玄英戒序，黑郊临候。掌礼陈彝，司筵执豆。寒氛敛色，冱泉凝漏。乐以迎神，八音斯奏。
罗隐,宿彭蠡馆,孤馆少行旅，解鞍增别愁。远山矜薄暮，高柳怯清秋。病里见时态，醉中思旧游。所怀今已矣，何必恨东流。
孟浩然,田园作,弊庐隔尘喧，惟先养恬素。卜邻近三径，植果盈千树。粤余任推迁，三十犹未遇。书剑时将晚，丘园日已暮。晨兴自多怀，昼坐常寡悟。冲天羡鸿鹄，争食羞鸡鹜。望断金马门，劳歌采樵路。乡曲无知己，朝端乏亲故。谁能为扬雄，一荐甘泉赋。
汪遵,招隐,罢听泉声看鹿群，丈夫才策合匡君。早携书剑离岩谷，莫待蒲轮辗白云。
皎然,山雨,一片雨，山半晴。长风吹落西山上，满树萧萧心耳清。云鹤惊乱下，水香凝不然。风回雨定芭蕉湿，一滴时时入昼禅。
王维,哭褚司马,妄识皆心累，浮生定死媒。谁言老龙吉，未免伯牛灾。故有求仙药，仍馀遁俗杯。山川秋树苦，窗户夜泉哀。尚忆青骡去，宁知白马来。汉臣修史记，莫蔽褚生才。
李九龄,写庄子,圣泽安排当散地，贤侯优贷借新居。闲中亦有闲生计，写得南华一部书。
徐光溥,同刘侍郎咏笋,迸出班犀数十株，更添幽景向蓬壶。出来似有凌云势，用作丹梯得也无。
褚亮,祈谷乐章·舒和,玉帛牺牲申敬享，金丝戚羽盛音容。庶俾亿龄禔景福，长欣万宇洽时邕。
白居易,钱唐湖春行,孤山寺北贾亭西，水面初平云脚低。几处早莺争暖树，谁家新燕啄春泥。乱花渐欲迷人眼，浅草才能没马蹄。最爱湖东行不足，绿杨阴里白沙堤。
刘长卿,秋日登吴公台上寺远眺，寺即陈将吴明彻战场,古台摇落后，秋日望乡心。野寺人来少，云峰水隔深。夕阳依旧垒，寒磬满空林。惆怅南朝事，长江独至今。
郎大家宋氏,宛转歌二首（一作崔液诗）,风已清，月朗琴复鸣。掩抑非千态，殷勤是一声。歌宛转，宛转和且长。愿为双鸿鹄，比翼共翱翔。日已暮，长檐鸟声度。此时望君君不来，此时思君君不顾。歌宛转，宛转那能异栖宿。愿为形与影，出入恒相逐。
鲍溶,秋夜对月寄僧特,忆见特公赏秋处，凉溪看月清光寒。今夕深溪又相映，特公何处共团圆。
杨师道,奉和圣制春日望海,春山临渤海，征旅辍晨装。回瞰卢龙塞，斜瞻肃慎乡。洪波回地轴，孤屿映云光。落日惊涛上，浮天骇浪长。仙台隐螭驾，水府泛鼋梁。碣石朝烟灭，之罘归雁翔。北巡非汉后，东幸异秦皇。搴旗羽林客，跋距少年场。龙击驱辽水，鹏飞出带方。将举青丘缴，安访白霓裳。
韦应物,游南斋,池上鸣佳禽，僧斋日幽寂。高林晚露清，红药无人摘。春水不生烟，荒冈筠翳石。不应朝夕游，良为蹉跎客。
李显,立春日游苑迎春,神皋福地三秦邑，玉台金阙九仙家。寒光犹恋甘泉树，淑景偏临建始花。彩蝶黄莺未歌舞，梅香柳色已矜夸。迎春正启流霞席，暂嘱曦轮勿遽斜。
齐己,送王秀才往松滋夏课,松滋闻古县，明府是诗家。静理馀无事，欹眠尽落花。江光摇夕照，柳影带残霞。君去应相与，乘船泛月华。
崔融2,题惠聚寺,人莫嫌山小，僧还爱寺灵。殿高神气力，龙活客丹青。
熊孺登,与左兴宗湓城别,江逢九派人将别，猿到三声月为秋。不知相见更何日，此夜少年堪白头。
杨衡,白纻辞（此二首又见贞元进士杨衡集中）,玉缨翠珮杂轻罗，香汗微渍朱颜酡。为君起唱白纻歌，清声袅云思繁多，凝笳哀琴时相和。金壶半倾芳夜促，梁尘霏霏暗红烛。令君安坐听终曲，坠叶飘花难再复。蹑珠履，步琼筵，轻身起舞红烛前。芳姿艳态妖且妍，回眸转袖暗催弦。凉风萧萧漏水急，月华泛溢红莲湿，牵裙揽带翻成泣。
杜甫,望岳,南岳配朱鸟，秩礼自百王。欻吸领地灵，鸿洞半炎方。邦家用祀典，在德非馨香。巡守何寂寥，有虞今则亡。洎吾隘世网，行迈越潇湘。渴日绝壁出，漾舟清光旁。祝融五峰尊，峰峰次低昂。紫盖独不朝，争长嶪相望。恭闻魏夫人，群仙夹翱翔。有时五峰气，散风如飞霜。牵迫限修途，未暇杖崇冈。归来觊命驾，沐浴休玉堂。三叹问府主，曷以赞我皇。牲璧忍衰俗，神其思降祥。
张籍,题故僧影堂,香消云锁旧僧家，僧刹残形半壁斜。日暮松烟寒漠漠，秋风吹破纸莲花。
白居易,题座隅,手不任执殳，肩不能荷锄。量力揆所用，曾不敌一夫。幸因笔砚功，得升仕进途。历官凡五六，禄俸及妻孥。左右有兼仆，出入有单车。自奉虽不厚，亦不至饥劬。若有人及此，傍观为何如。虽贤亦为幸，况我鄙且愚。伯夷古贤人，鲁山亦其徒。时哉无奈何，俱化为饿殍。念彼益自愧，不敢忘斯须。平生荣利心，破灭无遗馀。犹恐尘妄起，题此于座隅。
岑参,送杨录事充潼关判官（得江字。一作充使）,夫子方寸里，秋天澄霁江。关西望第一，郡内政无双。狭室下珠箔，连宵倾玉缸。平明犹未醉，斜月隐书窗。
施肩吾,送人归台州,莫驱归骑且徘徊，更遣离情四五杯。醉后不忧迷客路，遥看瀑布识天台。
薛能,游嘉州后溪（开元观闲游，因及后溪，偶成二韵）,山屐经过满径踪，隔溪遥见夕阳舂。当时诸葛成何事，只合终身作卧龙。
孟浩然,宿武阳即事（一作宿武阳川）,川暗夕阳尽，孤舟泊岸初。岭猿相叫啸，潭嶂似空虚。就枕灭明烛，扣舷闻夜渔。鸡鸣问何处，人物是秦馀。
李嘉祐,奉陪韦润州游鹤林寺,野寺江城近，双旌五马过。禅心超忍辱，梵语问多罗。松竹闲僧老，云烟晚日和。寒塘归路转，清磬隔微波。
司空曙,残莺百啭歌同王员外耿拾遗吉中孚李端游慈恩各赋一物,残莺一何怨，百啭相寻续。始辨下将高，稍分长复促。绵蛮巧状语，机节终如曲。野客赏应迟，幽僧闻讵足。禅斋深树夏阴清，零落空馀三两声。金谷筝中传不似，山阳笛里写难成。忆昨乱啼无远近，晴宫晓色偏相引。送暖初随柳色来，辞芳暗逐花枝尽。歌残莺，歌残莺，悠然万感生。谢脁羁怀方一听，何郎闲吟本多情。乃知众鸟非俦比，暮噪晨鸣倦人耳。共爱奇音那可亲，年年出谷待新春。此时断绝为君惜，明日玄蝉催发白。
刘禹锡,寓兴二首,常谈即至理，安事非常情。寄语何平叔，无为轻老生。世途多礼数，鹏鷃各逍遥。何事陶彭泽，抛官为折腰。
李颀,龙门送裴侍御监五岭选,万里番禺地，官人继帝忧。君为柱下史，将命出东周。歇马傍川路，张灯临石楼。棱棱静疏木，濞濞响寒流。榔叶四荒外，梅花五岭头。明珠尉佗国，翠羽夜郎洲。夷俗富珍产，土风资宦游。心清物不杂，弊革事无留。举善必称最，持奸当去尤。何辞桂江远，今日用贤秋。
杜甫,聂耒阳以仆阻水书致酒肉疗饥荒江诗得代怀…泊于方田,耒阳驰尺素，见访荒江眇。义士烈女家，风流吾贤绍。昨见狄相孙，许公人伦表。前期翰林后，屈迹县邑小。知我碍湍涛，半旬获浩溔。麾下杀元戎，湖边有飞旐。孤舟增郁郁，僻路殊悄悄。侧惊猿猱捷，仰羡鹳鹤矫。礼过宰肥羊，愁当置清醥。人非西喻蜀，兴在北坑赵。方行郴岸静，未话长沙扰。崔师乞已至，澧卒用矜少。问罪消息真，开颜憩亭沼。
温庭筠,题韦筹博士草堂（一作薛逢诗，题作韦寿博书斋）,玄晏先生已白头，不随鹓鹭狎群鸥。元卿谢免开三径，平仲朝归卧一裘。醉后独知殷甲子，病来犹作晋春秋。沧浪未濯尘缨在，野水无情处处流。
李峤,石,宗子维城固，将军饮羽威。岩花鉴里发，云叶锦中飞。入宋星初陨，过湘燕早归。倘因持补极，宁复想支机。
张祜,听薛阳陶吹芦管,紫清人下薛阳陶，末曲新笳调更高。无奈一声天外绝，百年已死断肠刀。
王贞白,冯氏书斋小松二首,孤根生远岳，移植翠枝添。自秉雪霜操，任他蜂蝶嫌。微阴连迥竹，清韵入疏帘。耸势即空碧，时人看莫厌。得地已经岁，清音昼夜闻。根涵旧山土，叶间近溪云。野鹤望长远，庭花笑不群。须知摇落后，众木始能分。
朱存,后湖,雷轰叠鼓火翻旗，三异翩翩试水师。惊起黑龙眠不得，狂风猛雨不多时。
窦巩,洛中即事,高梧叶尽鸟巢空，洛水潺湲夕照中。寂寂天桥车马绝，寒鸦飞入上阳宫。
白居易,狂言示诸侄,世欺不识字，我忝攻文笔。世欺不得官，我忝居班秩。人老多病苦，我今幸无疾。人老多忧累，我今婚嫁毕。心安不移转，身泰无牵率。所以十年来，形神闲且逸。况当垂老岁，所要无多物。一裘暖过冬，一饭饱终日。勿言舍宅小，不过寝一室。何用鞍马多，不能骑两匹。如我优幸身，人中十有七。如我知足心，人中百无一。傍观愚亦见，当己贤多失。不敢论他人，狂言示诸侄。
贾至,长沙别李六侍御,月明湘水白，霜落洞庭干。放逐长沙外，相逢路正难。云归帝乡远，雁报朔方寒。此别盈襟泪，雍门不假弹。
王贞白,庐山,岳立镇南楚，雄名天下闻。五峰高阂日，九叠翠连云。夏谷雪犹在，阴岩昼不分。唯应嵩与华，清峻得为群。
杜甫,观打鱼歌,绵州江水之东津，鲂鱼鱍鱍色胜银。渔人漾舟沈大网，截江一拥数百鳞。众鱼常才尽却弃，赤鲤腾出如有神。潜龙无声老蛟怒，回风飒飒吹沙尘。饔子左右挥双刀，脍飞金盘白雪高。徐州秃尾不足忆，汉阴槎头远遁逃。鲂鱼肥美知第一，既饱欢娱亦萧瑟。君不见朝来割素鬐，咫尺波涛永相失。
张蠙,寄法乾寺令諲太师,师居中禁寺，外请已无缘。望幸唯修偈，承恩不乱禅。院多喧种药，池有化生莲。何日龙宫里，相寻借法船。
徐凝,和川守侍郎缑山题仙庙,王子缑山石殿明，白家诗句咏吹笙。安知散席人间曲，不是寥天鹤上声。
司空曙,题鲜于秋林园,雨后园林好，幽行迥野通。远山芳草外，流水落花中。客醉悠悠惯，莺啼处处同。夕阳自一望，日暮杜陵东。
方干,送钱特卿赴职天台,路入仙溪气象清，垂鞭树石罅中行。雾昏不见西陵岸，风急先闻瀑布声。山下县寮张乐送，海边津吏棹舟迎。诗家弟子无多少，唯只于余别有情。
杜甫,不归,河间尚征伐，汝骨在空城。从弟人皆有，终身恨不平。数金怜俊迈，总角爱聪明。面上三年土，春风草又生。
李端,胡腾儿,胡腾身是凉州儿，肌肤如玉鼻如锥。桐布轻衫前后卷，葡萄长带一边垂。帐前跪作本音语，拾襟搅袖为君舞。安西旧牧收泪看，洛下词人抄曲与。扬眉动目踏花毡，红汗交流珠帽偏。醉却东倾又西倒，双靴柔弱满灯前。环行急蹴皆应节，反手叉腰如却月。丝桐忽奏一曲终，呜呜画角城头发。胡腾儿，胡腾儿，故乡路断知不知。
白居易,钟陵饯送,翠幕红筵高在云，歌钟一曲万家闻。路人指点滕王阁，看送忠州白使君。
曹松,金陵道中寄,忍苦待知音，无时省废吟。始为分路客，莫问向隅心。峤翠藏幽瀑，枝风下晓禽。忆君秋欲尽，马上秣陵砧。
李中,遥赋义兴潜泉,见说灵泉好，潺湲兴莫穷。谁当秋霁后，独听月明中。溅石苔花润，随流木叶红。何当化霖雨，济物显殊功。
许敬宗,奉和执契静三边应诏,玄塞隔阴戎，朱光分昧谷。地游穷北际，云崖尽西陆。星次绝轩台，风衢乖禹服。寰区无所外，天覆今咸育。窜苗犹有孽，戮负自贻辜。疏网妖鲵漏，盘薮怪禽逋。髯飞尚假息，乳视暂稽诛。乾灵振玉弩，神略运璇枢。日羽廓游气，天阵清华野。升晅光西夜，驰恩溢东泻。挥袂静昆炎，开关纳流赭。锦轺凌右地，华缨羁大夏。清台映罗叶，玄沚控瑶池。驼鹿输珍贶，树羽飨来仪。辍肴观化宇，栖籞萃条支。熏风交阆阙，就日泛濛漪。充庭延饮至，绚简敷春藻。迎姜已创图，命力方论道。昔托游河乘，再备商山皓。欣逢德化流，思效登封草。
皎然,琴曲歌辞·风入松歌,西岭松声落日秋，千枝万叶风飕飗。美人援琴弄成曲，写得松间声断续。声断续，清我魂，流波坏陵安足论。美人夜坐月明里，含少商兮照清徵。风何凄兮飘飉，搅寒松兮又夜起。夜未央，曲何长，金徽更促声泱泱。何人此时不得意，意苦弦悲闻客堂。
李益,古别离,双剑欲别风凄然，雌沉水底雄上天。江回汉转两不见，云交雨合知何年。古来万事皆由命，何用临岐苦涕涟。
顾况,送李泌,昔别吴堤雨，春帆去较迟。江波千里绿，。
徐铉,朱处士相与有山水之愿见送至南康作此以别之,怜君送我至南康，更忆梅花庾岭芳。多少仙山共游在，愿君百岁尚康强。
吴筠,高士咏·台佟管宁,吾嘉台孝威，乐道隐岩穴。吾尚管幼安，栖真养高节。采药聊自给，观书任所悦。风尘不可混，真素比松雪。
韩愈,游城南十六首·晚春,草树知春不久归，百般红紫斗芳菲。杨花榆荚无才思，惟解漫天作雪飞。
顾况,忆鄱阳旧游,悠悠南国思，夜向江南泊。楚客断肠时，月明枫子落。
韦遵,题施璘画竹图,枯箨危根缴石头，千竿交映近清流。堪珍仲宝穷幽笔，留得荆湘一片秋。
杜荀鹤,长安冬日,近腊饶风雪，闲房冻坐时。书生教到此，天意转难知。吟苦猿三叫，形枯柏一枝。还应公道在，未忍与山期。
韦应物,送孙徵赴云中,黄骢少年舞双戟，目视旁人皆辟易。百战曾夸陇上儿，一身复作云中客。寒风动地气苍芒，横吹先悲出塞长。敲石军中传夜火，斧冰河畔汲朝浆。前锋直指阴山外，虏骑纷纷翦应碎。匈奴破尽看君归，金印酬功如斗大。
皎然,郑容全成蛟形木机歌,万物贵天然，天然不可得。浑朴无劳剞劂工，幽姿自可蛟龙质。欲腾未去何翩翩，扬袂争前谁敢拂。可中风雨一朝至，还应不是池中物。苍山万重采一枝，形如器车生意奇。风号雨喷心不折，众木千丛君独知。高人心，多越格。有时就月吟春风，持来座右惊神客。爱君开閤江之滨，白云黄鹤长相亲。南郭子綦我不识，非君独是是何人。
周昙,春秋战国门·宋子罕,子怜温润欲归仁，吾贵坚廉是宝身。自有不贪身内宝，玉人徒献外来珍。
NA,杂曲歌辞·排遍第二,明月照秋叶，西风响夜砧。强言徒自乱，往事不堪寻。
薛能,和杨中丞早春即事,贵宅登临地，春来见物华。远江桥外色，繁杏竹边花。戍客烽楼迥，文君酒幔斜。新题好不极，珠府未穷奢。
李商隐,商於新开路,六百商於路，崎岖古共闻。蜂房春欲暮，虎阱日初曛。路向泉间辨，人从树杪分。更谁开捷径，速拟上青云。
李景伯,回波乐,回波尔时酒卮，微臣职在箴规。侍宴既过三爵，喧哗窃恐非仪。
张九龄,初秋忆金均两弟,江渚秋风至，他乡离别心。孤云愁自远，一叶感何深。忧喜尝同域，飞鸣忽异林。青山西北望，堪作白头吟。
白居易,寄李蕲州,下车书奏龚黄课，动笔诗传鲍谢风。江郡讴谣夸杜母，洛城欢会忆车公。笛愁春尽梅花里，簟冷秋生薤叶中。不道蕲州歌酒少，使君难称与谁同。
李颀,送司农崔丞,黄鹂鸣官寺，香草色未已。同时皆省郎，而我独留此。维监太仓粟，常对府小史。清阴罗广庭，政事如流水。奉使往长安，今承朝野欢。宰臣应记识，明主必迁官。塞外貔将虎，池中鸳与鸾。词人洞箫赋，公子鵕鸃冠。邑里春方晚，昆明花欲阑。行行取高位，当使路傍看。
蔡希寂,登福先寺上方然公禅室,名都标佛刹，梵构临河干。举目上方峻，森森青翠攒。步登诸劫尽，忽造浮云端。当暑敞扃闼，却嫌絺绤寒。禅房最高顶，静者殊闲安。疏雨向空城，数峰帘外盘。午钟振衣坐，招我同一餐。真味杂饴露，众香唯茝兰。晚来恣偃俯，茶果仍留欢。
姚合,赠任士曹,宪皇十一祀，共得春闱书。道直淹曹掾，命通侍玉除。浮生年月促，九陌笑言疏。何计同归去，沧江有弊庐。
卢纶,送邓州崔长史,出山车骑次诸侯，坐领图书见督邮。绕郭桑麻通淅口，满川风景接襄州。高城鸟过方催夜，废垒蝉鸣不待秋。闻说元规偏爱月，知君长得伴登楼。
白居易,惜小园花,晓来红萼凋零尽，但见空枝四五株。前日狂风昨夜雨，残芳更合得存无。
卢纶,过楼观李尊师（一作过李尊师院）,城阙望烟霞，常悲仙路赊。宁知樵子径，得到葛洪家。犬吠松间月，人行洞里花。留诗千岁鹤，送客五云车。访世山空在，观棋日未斜。不知尘俗士，谁解种胡麻。
张祜,隋宫怀古,废宫深苑路，炀帝此东行。往事馀山色，流年是水声。古墙丹雘尽，深栋黑煤生。惆怅从今客，经过未了情。
韦应物,咏琉璃,有色同寒冰，无物隔纤尘。象筵看不见，堪将对玉人。
郑谷,渼陂,昔事东流共不回，春深独向渼陂来。乱前别业依稀在，雨里繁花寂寞开。却展渔丝无野艇，旧题诗句没苍苔。潸然四顾难消遣，只有佯狂泥酒杯。
张乔,寄中岳颛顼先生,先生颛顼后，得道自何人。松柏卑于寿，儿孙老却身。夜窗峰顶曙，寒涧洞中春。恋此逍遥境，云间不可亲。
郑谷,张谷田舍,县官清且俭，深谷有人家。一径入寒竹，小桥穿野花。碓喧春涧满，梯倚绿桑斜。自说年来稔，前村酒可赊。
杜甫,日暮,牛羊下来久，各已闭柴门。风月自清夜，江山非故园。石泉流暗壁，草露滴秋根。头白灯明里，何须花烬繁。
陆龟蒙,和袭美木兰后池三咏·重台莲花,水国烟乡足芰荷，就中芳瑞此难过。风情为与吴王近，红萼常教一倍多。
杜牧,分司东都寓居履道叨承川尹刘侍郎大夫恩知上四十韵,命世须人瑞，匡君在岳灵。气和薰北陆，襟旷纳东溟。赋妙排鹦鹉，诗能继鶺鴒。蒲亲香案色，兰动粉闱馨。周孔传文教，萧曹授武经。家僮谙禁掖，厩马识金铃。性与奸邪背，心因启沃冥。进贤光日月，诛恶助雷霆。阊阖开时召，箫韶奏处听。水精悬御幄，云母展宫屏。捧诏巡汧陇，飞书护井陉。先声威虎兕，馀力活蟭螟。荣重秦军箭，功高汉将铭。戈鋋回紫塞，干戚散彤庭。顺美皇恩洽，扶颠国步宁。禹谟推掌诰，汤网属司刑。稚榻蓬莱掩，膺舟巩洛停。马群先去害，民籍更添丁。猾吏门长塞，豪家户不扃。四知台上镜，三惑井中瓶。雅韵凭开匣，雄铓待发硎。火中胶绿树，泉下劚青萍。五岳期双节，三台空一星。凤池方注意，麟阁会图形。寒暑逾流电，光阴甚建瓴。散曹分已白，崇直眼由青。赐第成官舍，佣居起客亭。松筠侵巷陌，禾黍接郊坰。宿雨回为沼。春沙淀作汀。鱼罾栖翡翠，蛛网挂蜻蜓。迟晓河初转，伤秋露已零。梦馀钟杳杳，吟罢烛荧荧。字小书难写，杯迟酒易醒。久贫惊早雁，多病放残萤。雪劲孤根竹，风凋数荚蓂。转喉空婀娜，垂手自娉婷。胫细摧新履，腰羸减旧鞓。海边慵逐臭，尘外怯吞腥。隐豹窥重巘，潜虬避浊泾。商歌如不顾，归棹越南da。
王继勋,赠和龙妙空禅师,白面山南灵庆院，茅斋道者雪峰禅。只栖云树两三亩，不下烟萝四五年。猿鸟认声呼唤易，龙神降伏住持坚。谁知今日秋江畔，独步医王阐法筵。
韩愈,早赴街西行香赠卢李二中舍人（卢汀、李逢吉也）,天街东西异，祗命遂成游。月明御沟晓，蝉吟堤树秋。老僧情不薄，僻寺境还幽。寂寥二三子，归骑得相收。
崔液,冀北春望（一作崔湜诗）,回首览燕赵，春生两河间。旷然馀万里，际海不见山。雨歇青林润，烟空绿野闲。问乡无处所，目送白云关。
韩愈,题张十一旅舍三咏·井,贾谊宅中今始见，葛洪山下昔曾窥。寒泉百尺空看影，正是行人渴死时。
岑参,河西太守杜公挽歌四首,蒙叟悲藏壑，殷宗惜济川。长安非旧日，京兆是新阡。黄霸官犹屈，苍生望已愆。唯馀卿月在，留向杜陵悬。鼓角城中出，坟茔郭外新。雨随思太守，云从送夫人。蒿里埋双剑，松门闭万春。回瞻北堂上，金印已生尘。忆昨明光殿，新承天子恩。剖符移北地，授钺领西门。塞草迎军幕，边云拂使轩。至今闻陇外，戎虏尚亡魂。漫漫澄波阔，沉沉大厦深。秉心常匪席，行义每挥金。汲引窥兰室，招携入翰林。多君有令子，犹注世人心。
孟郊,连州吟,春风朝夕起，吹绿日日深。试为连州吟，泪下不可禁。连山何连连，连天碧岑岑。哀猿哭花死，子规裂客心。兰芷结新佩，潇湘遗旧音。怨声能翦弦，坐抚零落琴。羽翼不自有，相追力难任。唯凭方寸灵，独夜万里寻。方寻魂飘飖，南梦山岖嶔。仿佛惊魍魉，悉窣闻枫林。正直被放者，鬼魅无所侵。贤人多安排，俗士多虚钦。孤怀吐明月，众毁铄黄金。愿君保玄曜，壮志无自沉。朝亦连州吟，暮亦连州吟。连州果有信，一纸万里心。开缄白云断，明月堕衣襟。南风嘶舜琯，苦竹动猿音。万里愁一色，潇湘雨淫淫。两剑忽相触，双蛟恣浮沉。斗水正回斡，倒流安可禁。空愁江海信，惊浪隔相寻。
郑谷,访题进士孙秦延福南街居,多病久离索，相寻聊解颜。短墙通御水，疏树出南山。岁月何难老，园林未得还。无门共荣达，孤坐却如闲。
方干,题龙瑞观兼呈徐尊师,或雨或云常不定，地灵云雨自无时。世人莫识神方字，仙鸟偏栖药树枝。远壑度年如晦暝，阴溪入夏有凌澌。此中唯有师知我，未得寻师即梦师。
蜀宫群仙,后土夫人,偶引群仙到世间，熏风殿里醉华筵。等闲贪赏不归去，愁杀韦郎一觉眠。
罗隐,早发,北去南来无定居，此生生计竟何如。酷怜一觉平明睡，长被鸡声恶破除。
白居易,送张南简入蜀,昨日诏书下，求贤访陆沉。无论能与否，皆起徇名心。君独南游去，云山蜀路深。
杜甫,过故斛斯校书庄二首,此老已云殁，邻人嗟亦休。竟无宣室召，徒有茂陵求。妻子寄他食，园林非昔游。空馀繐帷在，淅淅野风秋。燕入非旁舍，鸥归只故池。断桥无复板，卧柳自生枝。遂有山阳作，多惭鲍叔知。素交零落尽，白首泪双垂。
杜荀鹤,湘中秋日呈所知,四海无寸土，一生惟苦吟。虚垂异乡泪，不滴别人心。雨色凋湘树，滩声下塞禽。求归归未得，不是掷光阴。
李端,送客赴洪州（一作送郑侍御）,草色随骢马，悠悠共出秦。水传云梦晓，山接洞庭春。帆影连三峡，猿声在四邻。青门一分手，难见杜陵人。
温庭筠,李羽处士寄新酝走笔戏酬,高谈有伴还成薮，沉醉无期即是乡。已恨流莺欺谢客，更将浮蚁与刘郎。檐前柳色分张绿，窗外花枝借助香。所恨玳筵红烛夜，草玄寥落近回塘。
韩偓,多情（庚午年在桃林场作）,天遣多情不自持，多情兼与病相宜。蜂偷野蜜初尝处，莺啄含桃欲咽时。酒荡襟怀微駊騀，春牵情绪更融怡。水香剩置金盆里，琼树长须浸一枝。
慧净,与英才言聚赋得升天行,驭风过阆苑，控鹤下瀛洲。欲采三芝秀，先从千仞游。驾凤吟虚管，乘槎泛浅流。颓龄一已驻，方验大椿秋。
郫城令,示女诗,深宫富贵事风流，莫忘生身老骨头。因与太师欢笑处，为吾方便觅彭州。
卢纶,重同畅当奘公院闻琴,误以音声祈远公，请将徽轸付秋风。漾漾硖流吹不尽，月华如在白波中。
王周,早春西园,引步携筇竹，西园小径通。雪欹梅蒂绿，春入杏梢红。静意崖穿溜，孤愁笛破空。如何将此景，收拾向图中。
卢纶,将赴阌乡灞上留别钱起员外,暖景登桥望，分明春色来。离心自惆怅，车马亦裴回。远雪和霜积，高花占日开。从官竟何事，忧患已相催。
宋之问,陪群公登箕山赋得群字,许由去已远，冥莫见幽坟。世薄人不贵，兹山唯白云。宁知三千岁，复有尧为君。时佐激颓俗，登箕挹清芬。高节虽旦暮，邈与洪崖群。
温庭筠,杂曲歌辞·西洲曲,悠悠复悠悠，昨日下西洲。西洲风色好，遥见武昌楼。武昌何郁郁，侬家定无匹。小妇被流黄，登楼抚瑶瑟。朱弦繁复轻，素手直凄清。一弹三四解，掩抑似含情。南楼登且望，西江广复平。艇子摇两桨，催过石头城。门前乌臼树，惨澹天将曙。鹍鵊飞复还，郎随早帆去。回头语同伴，定复负情侬。去帆不安幅，作抵使西风。他日相寻索，莫作西洲客。西洲人不归，春草年年碧。
陈润,东都所居寒食下作,江南寒食早，二月杜鹃鸣。日暖山初绿，春寒雨欲晴。浴蚕当社日，改火待清明。更喜瓜田好，令人忆邵平。
李中,七夕,星河耿耿正新秋，丝竹千家列彩楼。可惜穿针方有兴，纤纤初月苦难留。
贯休,怀四明亮公,孤峰含紫烟，师住此安禅。不下便不下，如斯太可怜。坐侵天井黑，吟久海霞蔫。岂觉尘埃里，干戈已十年。
温庭筠,送李生归旧居,一从征战后，故社几人归。薄宦离山久，高谈与世稀。夕阳当板槛，春日入柴扉。莫却严滩意，西溪有钓矶。
元稹,和乐天仇家酒,病嗟酒户年年减，老觉尘机渐渐深。饮罢醒馀更惆怅，不如闲事不经心。
白居易,秋雨中赠元九,不堪红叶青苔地，又是凉风暮雨天。莫怪独吟秋思苦，比君校近二毛年。
杜甫,苦战行,苦战身死马将军，自云伏波之子孙。干戈未定失壮士，使我叹恨伤精魂。去年江南讨狂贼，临江把臂难再得。别时孤云今不飞，时独看云泪横臆。
武则天,唐大飨拜洛乐章·九和,祗荷坤德，钦若乾灵。惭惕罔置，兴居匪宁。恭崇礼则，肃奉仪形。惟凭展敬，敢荐非馨。
贯休,道中逢乞食老僧,赤棕榈笠眉毫垂，拄楖栗杖行迟迟。时人只施盂中饭，心似白莲那得知。
张籍,华山庙,金天庙下西京道，巫女纷纷走似烟。手把纸钱迎过客，遣求恩福到神前。
NA,郊庙歌辞·武后享清庙乐章十首·第九彻俎,登歌已阕，献礼方周。钦承景福，肃奉鸿休。
李白,少年子,青云年少子，挟弹章台左。鞍马四边开，突如流星过。金丸落飞鸟，夜入琼楼卧。夷齐是何人，独守西山饿。
于邺,赠王道士,日日市朝路，何时无苦辛。不随丹灶客，终作白头人。浮世度千载，桃源方一春。归来华表上，应笑北邙尘。
皮日休,寒夜文宴联句,文星今夜聚，应在斗牛间。载石人方至，乘槎客未还。送觞繁露曲，征句白云颜。节奏惟听竹，从容只话山。理穷倾秘藏，论猛折玄关。酃酒分中绿，巴笺擘处殷。清言闻后醒，强韵压来艰。犀柄当风揖，琼枝向月攀。松吟方eP々，泉梦忆潺潺。一会文章草，昭明不可删。
李白,赠参寥子,白鹤飞天书，南荆访高士。五云在岘山，果得参寥子。肮脏辞故园，昂藏入君门。天子分玉帛，百官接话言。毫墨时洒落，探玄有奇作。著论穷天人，千春秘麟阁。长揖不受官，拂衣归林峦。余亦去金马，藤萝同所欢。相思在何处，桂树青云端。
杨师道,初宵看婚,洛城花烛动，戚里画新蛾。隐扇羞应惯，含情愁已多。轻啼湿红粉，微睇转横波。更笑巫山曲，空传暮雨过。
崔道融,雪窦禅师,雪窦峰前一派悬，雪窦五月无炎天。客尘半日洗欲尽，师到白头林下禅。
雍裕之,宿棣华馆闻雁,不堪旅宿棣花馆，况有离群鸿雁声。一点秋灯残影下，不知寒梦几回惊。
李贺,杂歌谣辞·苏小小歌,幽兰露，如啼眼。无物结同心，烟花不堪翦。草如茵，松如盖。风为裳，水为佩。油壁车，久相待。冷翠烛，劳光彩。西陵下，风吹雨。
王鲁复,故白岩禅师院,能师还世名还在，空闭禅堂满院苔。花树不随人寂寞，数枝犹自出墙来。
赵鸿,泥功山,立石泥功状，天然诡怪形。未尝私祸福，终不费丹青。
张祜,杂歌谣辞·苏小小歌,车轮不可遮，马足不可绊。长怨十字街，使郎心四散。新人千里去，故人千里来。翦刀横眼底，方觉泪难裁。登山不愁峻，涉海不愁深。中擘庭前枣，教郎见赤心。
张籍,宿邯郸馆寄马磁州（一作宿邯郸寄磁州友人）,孤客到空馆，夜寒愁卧迟。虽沽主人酒，不似在家时。几宿得欢笑，如今成别离。明朝行更远，回望隔山陂。
杜甫,王兵马使二角鹰,悲台萧飒石巃嵸，哀壑杈桠浩呼汹。中有万里之长江，回风滔日孤光动。角鹰翻倒壮士臂，将军玉帐轩翠气。二鹰猛脑徐侯穟，目如愁胡视天地。杉鸡竹兔不自惜，溪虎野羊俱辟易。鞲上锋棱十二翮，将军勇锐与之敌。将军树勋起安西，昆仑虞泉入马蹄。白羽曾肉三狻猊，敢决岂不与之齐。荆南芮公得将军，亦如角鹰下翔云。恶鸟飞飞啄金屋，安得尔辈开其群，驱出六合枭鸾分。
常建,送李十一尉临溪,泠泠花下琴，君唱渡江吟。天际一帆影，预悬离别心。以言神仙尉，因致瑶华音。回轸抚商调，越溪澄碧林。
刘得仁,送高湘及第后东归觐叔,此去几般荣，登科鼎足名。无惭入南巷，高价耸东京。窗对嵩山碧，庭来洛水声。门前桃李树，一径已阴成。
贯休,寄高员外,冷冽苍黄风似劈，雪骨冰筋满瑶席。庭松流污相抵吃，霜絮重裘火无力。孤峰地炉烧白枥，庞眉道者应相忆。倏忽维阳岁云暮，寂寥不觉成章句。惟应将寄蕊珠宫，禅刹云深一来否。
元稹,和乐天送客游岭南二十韵（次用本韵）,我自离乡久，君那度岭频。一杯魂惨澹，万里路艰辛。江馆连沙市，泷船泊水滨。骑田回北顾，铜柱指南邻。大壑浮三岛，周天过五均。波心涌楼阁，规外布星辰。狒狒穿筒格，猩猩置屐驯。贡兼蛟女绢，俗重语儿巾。舶主腰藏宝，黄家砦起尘。歌钟排象背，炊爨上鱼身。电白雷山接，旗红贼舰新。岛夷徐市种，庙觋赵佗神。鸢跕方知瘴，蛇苏不待春。曙潮云斩斩，夜海火燐燐。冠冕中华客，梯航异域臣。果然皮胜锦，吉了舌如人。风黖秋茅叶，烟埋晓月轮。定应玄发变，焉用翠毛珍。句漏沙须买，贪泉货莫亲。能传稚川术，何患隐之贫。
唐彦谦,严子陵,严陵情性是真狂，抵触三公傲帝王。不怕旧交嗔僭越，唤他侯霸作君房。
刘长卿,送张起、崔载华之闽中,朝无寒士达，家在旧山贫。相送天涯里，怜君更远人。
刘长卿,登东海龙兴寺高顶望海，简演公,朐山压海口，永望开禅宫。元气远相合，太阳生其中。豁然万里馀，独为百川雄。白波走雷电，黑雾藏鱼龙。变化非一状，晴明分众容。烟开秦帝桥，隐隐横残虹。蓬岛如在眼，羽人那可逢。偶闻真僧言，甚与静者同。幽意颇相惬，赏心殊未穷。花间午时梵，云外春山钟。谁念遽成别，自怜归所从。他时相忆处，惆怅西南峰。
薛能,寄题巨源禅师,风雨禅思外，应残木槿花。何年别乡土，一衲代袈裟。日气侵瓶暖，雷声动枕斜。还当扫楼影，天晚自煎茶。
张籍,蓟北春怀,渺渺水云外，别来音信稀。因逢过江使，却寄在家衣。问路更愁远，逢人空说归。今朝蓟城北，又见塞鸿飞。
杨炯,送李庶子致仕还洛,此地倾城日，由来供帐华。亭逢李广骑，门接邵平瓜。原野烟氛匝，关河游望赊。白云断岩岫，绿草覆江沙。诏赐扶阳宅，人荣御史车。灞池一相送，流涕向烟霞。
顾况,塞上曲,黠虏初南下，尘飞塞北境。汉将怀不平，雠扰当远屏。金革卧不暖，起舞霜月冷。点军三十千，部伍严以整。酣战祈成功，于焉罢边衅。
韩愈,玩月喜张十八员外以王六秘书至（王六，王建也）,前夕虽十五，月长未满规。君来晤我时，风露渺无涯。浮云散白石，天宇开青池。孤质不自惮，中天为君施。玩玩夜遂久，亭亭曙将披。况当今夕圆，又以嘉客随。惜无酒食乐，但用歌嘲为。
贾岛,寄钱庶子,曲江春水满，北岸掩柴关。只有僧邻舍，全无物映山。树阴终日扫，药债隔年还。犹记听琴夜，寒灯竹屋间。
方干,书原上鲍处士屋壁,水阔坐看千万里，青芜盖地接天津。祢衡莫爱山中静，绕舍山多却碍人。
胡令能,王昭君,胡风似剑锼人骨，汉月如钩钓胃肠。魂梦不知身在路，夜来犹自到昭阳。
贯休,送人征蛮,七纵七擒处，君行事可攀。亦知磨一剑，不独定诸蛮。树尽低铜柱，潮常沸火山。名须麟阁上，好去及瓜还。
李频,赠立规上人,竹向空斋合，无僧在四邻。去云离坐石，斜月到禅身。树老风终夜，山寒雪见春。不知诸祖后，传印是何人。
贯休,避地寄高蟾,荒寺雨微微，空堂独掩扉。高吟多忤俗，此貌若为饥。旅梦遭鸿唤，家山被贼围。空馀老莱子，相见独依依。
张九龄,南还湘水言怀,拙宦今何有，劳歌念不成。十年乖夙志，一别悔前行。归去田园老，倘来轩冕轻。江间稻正熟，林里桂初荣。鱼意思在藻，鹿心怀食苹。时哉苟不达，取乐遂吾情。
许浑,发灵溪馆,山多水不穷，一叶似渔翁。鸟浴寒潭雨，猿吟暮岭风。杂英垂锦绣，众籁合丝桐。应有曹溪路，千岩万壑中。
司马扎,观郊礼,钟鼓旌旗引六飞，玉皇初著画龙衣。泰坛烟尽星河晓，万国心随彩仗归。
李商隐,杨本胜说于长安见小男阿衮,闻君来日下，见我最娇儿。渐大啼应数，长贫学恐迟。寄人龙种瘦，失母凤雏痴。语罢休边角，青灯两鬓丝。
顾非熊,夏日会修行段将军宅,爱君书院静，莎覆藓阶浓。连穗古藤暗，领雏幽鸟重。樽前迎远客，林杪见晴峰。谁谓朱门内，云山满座逢。
贾岛,张郎中过原东居,年长惟添懒，经旬止掩关。高人餐药后，下马此林间。对坐天将暮，同来客亦闲。几时能重至，水味似深山。
郑渥,洛阳道,客亭门外路东西，多少喧腾事不齐。杨柳惹鞭公子醉，苎麻掩泪鲁人迷。通宵尘土飞山月，是处经营夹御堤。顷刻知音几存殁，半回依约认轮蹄。
王鉴,赋得玉水记方流,玉润在中洲，光临碕岸幽。氤氲冥瑞影，演漾度方流。乍似轻涟合，还疑骇浪收。夤缘知有异，洞彻信无俦。比德称殊赏，含辉处至柔。沉沦如见念，况乃属时休。
罗邺,边将,马上乘秋欲建勋，飞狐夜斗出师频。若无紫塞烟尘事，谁识青楼歌舞人。战骨沙中金镞在，贺筵花畔玉盘新。由来边卒皆如此，只是君门合杀身。
李山甫,牡丹,邀勒春风不早开，众芳飘后上楼台。数苞仙艳火中出，一片异香天上来。晓露精神妖欲动，暮烟情态恨成堆。知君也解相轻薄，斜倚阑干首重回。
袁瓘,惠文太子挽歌（睿宗之子岐王范也开元十四年卒赠太子）,寒仗丹旄引，阴堂白日违。暗灯明象物，画水湿灵衣。羽化淮王去，仙迎太子归。空馀燕衔士，朝夕向陵飞。
李咸用,春雨,大帝闲吹破冻风，青云融液流长空。天人醉引玄酒注，倾香旋入花根土。湿尘轻舞唐唐春，神娥无迹莓苔新。老农私与牧童论，纷纷便是仓箱本。
杜牧,山寺,峭壁引行径，截溪开石门。泉飞溅虚槛，云起涨河轩。隔水看来路，疏篱见定猿。未闲难久住，归去复何言。
刘得仁,送新罗人归本国,鸡林隔巨浸，一住一年行。日近国先曙，风吹海不平。眼穿乡井树，头白渺瀰程。到彼星霜换，唐家语却生。
白居易,重寄别微之,凭仗江波寄一辞，不须惆怅报微之。犹胜往岁峡中别，滟滪堆边招手时。
张祜,筝,绰绰下云烟，微收皓腕鲜。夜风生碧柱，春水咽红弦。翠佩轻犹触，莺枝涩未迁。芳音何更妙，清月共婵娟。
白居易,送刘郎中赴任苏州,仁风膏雨去随轮，胜境欢游到逐身。水驿路穿儿店月，花船棹入女湖春。宣城独咏窗中岫，柳恽单题汀上蘋。何似姑苏诗太守，吟诗相继有三人。
路德延,感旧诗,初骑竹马咏芭蕉，尝忝名卿诵满朝。五字便容趋绛帐，一枝寻许折丹霄。岂知流落萍蓬远，不觉推迁岁月遥。国境未安身未立，至今颜巷守箪瓢。
张乔,归旧山,昔年山下结茅茨，村落重来野径移。樵客相逢悲往事，林僧闲坐问归期。异藤遍树无空处，幽草缘溪少歇时。此景一抛吟欲老，可能文字圣朝知。
李峤,送骆奉礼从军,玉塞边烽举，金坛庙略申。羽书资锐笔，戎幕引英宾。剑动三军气，衣飘万里尘。琴尊留别赏，风景惜离晨。笛梅含晚吹，营柳带馀春。希君勒石返，歌舞入城闉。
白居易,同钱员外题绝粮僧巨川,三十年来坐对山，唯将无事化人间。斋时往往闻钟笑，一食何如不食闲。
周昙,春秋战国门·孙膑,曾嫌胜己害贤人，钻火明知速自焚。断足尔能行不足，逢君谁肯不酬君。
窦巩,赠王氏小儿,竹林会里偏怜小，淮水清时最觉贤。莫倚儿童轻岁月，丈人曾共尔同年。
李绅,过梅里七首家…今列题于后·忆东郭居（效丘迟）,昔余过稚齿，从师昧知奥。徒怀利物心，不获藏身宝。曳娄一缝掖，出处劳昏早。醒醉迷啜哺，衣裳辨颠倒。忠诚贯白日，直已凭苍昊。卷舌堕谗谀，惊波息行潦。衰禽识旧木，疲马知归道。杨柳长庭柯，兰荃覆阶草。旌旄光里舍，骑服欢妻嫂。绿鬓绝新知，苍须稀旧老。冠緌身忝贵，斋沐心常祷。笙磬谅谐和，庭除还洒扫。栖迟还竹巷，物役浸江岛。倏忽变星霜，悲伤满衷抱。
贾岛,哭卢仝,贤人无官死，不亲者亦悲。空令古鬼哭，更得新邻比。平生四十年，惟著白布衣。天子未辟召，地府谁来追。长安有交友，托孤遽弃移。冢侧志石短，文字行参差。无钱买松栽，自生蒿草枝。在日赠我文，泪流把读时。从兹加敬重，深藏恐失遗。
白居易,访陶公旧宅,垢尘不污玉，灵凤不啄膻。呜呼陶靖节，生彼晋宋间。心实有所守，口终不能言。永惟孤竹子，拂衣首阳山。夷齐各一身，穷饿未为难。先生有五男，与之同饥寒。肠中食不充，身上衣不完。连征竟不起，斯可谓真贤。我生君之后，相去五百年。每读五柳传，目想心拳拳。昔常咏遗风，著为十六篇。今来访故宅，森若君在前。不慕尊有酒，不慕琴无弦。慕君遗荣利，老死此丘园。柴桑古村落，栗里旧山川。不见篱下菊，但馀墟中烟。子孙虽无闻，族氏犹未迁。每逢姓陶人，使我心依然。
陈陶,早发始兴,云里山已曙，舟中火初爇。绿浦待行桡，玄猿催落月。沿流信多美，况复秋风发。挂席借前期，晨鸡莫嘲哳。
骆宾王,过张平子墓,西鄂该通理，南阳擅德音。玉卮浮藻丽，铜浑积思深。忽怀今日昔，非复昔时今。日落丰碑暗，风来古木吟。惟叹穷泉下，终郁羡鱼心。
沈亚之,春词酬元微之（一作施肩吾诗）,黄莺啼时春日高，红芳发尽井边桃。美人手暖裁衣易，片片轻花落翦刀。
孟郊,旅次湘沅有怀灵均,分拙多感激，久游遵长途。经过湘水源，怀古方踟蹰。旧称楚灵均，此处殒忠躯。侧聆故老言，遂得旌贤愚。名参君子场，行为小人儒。骚文衒贞亮，体物情崎岖。三黜有愠色，即非贤哲模。五十爵高秩，谬膺从大夫。胸襟积忧愁，容鬓复凋枯。死为不吊鬼，生作猜谤徒。吟泽洁其身，忠节宁见输。怀沙灭其性，孝行焉能俱。且闻善称君，一何善自殊。且闻过称己，一何过不渝。悠哉风土人，角黍投川隅。相传历千祀，哀悼延八区。如今圣明朝，养育无羁孤。君臣逸雍熙，德化盈纷敷。巾车徇前侣，白日犹昆吾。寄君臣子心，戒此真良图。
李中,献张拾遗,官资清贵近丹墀，性格孤高世所稀。金殿日开亲凤扆，古屏时展看渔矶。酒醒虚阁秋帘卷，吟对疏篁夕鸟归。献替频陈忠誉播，鹏霄万里展雄飞。
李商隐,梦泽,梦泽悲风动白茅，楚王葬尽满城娇。未知歌舞能多少，虚减宫厨为细腰。
齐己,放鹭鸶,洁白虽堪爱，腥膻不那何。到头从所欲，还汝旧沧波。
王昌龄,何九于客舍集,客有住桂阳，亦如巢林鸟。罍觞且终宴，功业会未了。山月空霁时，江明高楼晓。门前泊舟楫，行次入松筱。此意投赠君，沧波风袅袅。
赵嘏,送从翁中丞奉使黠戛斯六首,扬雄词赋举天闻，万里油幢照塞云。仆射峰西几千骑，一时迎著汉将军。旌旗杳杳雁萧萧，春尽穷沙雪未消。料得坚昆受宣后，始知公主已归朝。虽言穷北海云中，属国当时事不同。九姓如今尽臣妾，归期那肯待秋风。牢山望断绝尘氛，滟滟河西拂地云。谁见鲁儒持汉节，玉关降尽可汗军。山川险易接胡尘，秦汉图来或未真。自此尽知边塞事，河湟更欲托何人。秦皇无策建长城，刘氏仍穷北路兵。若遇单于旧牙帐，却应伤叹汉公卿。
齐己,行路难,行路难，君好看，惊波不在黤黮间，小人心里藏崩湍。七盘九折寒崷崒，翻车倒盖犹堪出。未似是非唇舌危，暗中潜毁平人骨。君不见楚灵均，千古沉冤湘水滨。又不见李太白，一朝却作江南客。
李茂复,自叹,落日西山近一竿，世间恩爱极难yR。近来不作颠狂事，免被冤家恶眼看。
雍陶,西归出斜谷,行过险栈出褒斜，出尽平川似到家。万里客愁今日散，马前初见米囊花。
徐铉,和钟大监泛舟同游见示,潮沟横趣北山阿，一月三游未是多。老去交亲难暂舍，闲中滋味更无过。谿桥树映行人渡，村径风飘牧竖歌。孤棹乱流偏有兴，满川晴日弄微波。
温庭筠,经李征君故居（一作王建诗）,露浓烟重草萋萋，树映阑干柳拂堤。一院落花无客醉，五更残月有莺啼。芳筵想像情难尽，故榭荒凉路已迷。惆怅羸骖往来惯，每经门巷亦长嘶。
白居易,重过秘书旧房，因题长句（时为赞善大夫）,阁前下马思裴回，第二房门手自开，昔为白面书郎去，今作苍须赞善来。吏人不识多新补，松竹相亲是旧栽。应有题墙名姓在，试将衫袖拂尘埃。
元稹,酬乐天三月三日见寄,当年此日花前醉，今日花前病里销。独倚破帘闲怅望，可怜虚度好春朝。
薛能,陈州刺史寄鹤,临风高视耸奇形，渡海冲天想尽经。因得羽仪来合浦，便无魂梦去华亭。春飞见境乘桴切，夜唳闻时醉枕醒。南守欲知多少重，抚毛千万唤丁丁。
白居易,中书连直，寒食不归，因怀元九,去岁清明日，南巴古郡楼。今年寒食夜，西省凤池头。并上新人直，难随旧伴游。诚知视草贵，未免对花愁。鬓发茎茎白，光阴寸寸流。经春不同宿，何异在忠州。
许浑,伤冯秀才,旅葬不可问，茫茫西陇头。水云青草湿，山月白杨愁。琴信有时罢，剑伤无处留。淮南旧烟月，孤棹更逢秋。
于武陵,早春山行,江草暖初绿，雁行皆北飞。异乡那久客，野鸟尚思归。十载过如梦，素心应已违。行行家渐远，更苦得书稀。
王建,花褐裘,对织芭蕉雪毳新，长缝双袖窄裁身。到头须向边城著，消杀秋风称猎尘。
高適,途中寄徐录事（比以王书见赠）,落日风雨至，秋天鸿雁初。离忧不堪比，旅馆复何如。君又几时去，我知音信疏。空多箧中赠，长见右军书。
李峤,绫,金缕通秦国，为裘指魏君。落花遥写雾，飞鹤近图云。马眼冰凌影，竹根雪霰文。何当画秦女，烟际坐氤氲。
杜甫,凭孟仓曹将书觅土娄旧庄,平居丧乱后，不到洛阳岑。为历云山问，无辞荆棘深。北风黄叶下，南浦白头吟。十载江湖客，茫茫迟暮心。
郎大家宋氏,朝云引,巴西巫峡指巴东，朝云触石上朝空。巫山巫峡高何已，行雨行云一时起。一时起，三春暮。若言来，且就阳台路。
马戴,题静住寺钦用上人房,寺近朝天路，多闻玉佩音。鉴人开慧眼，归鸟息禅心。磬接星河曙，窗连夏木深。此中能宴坐，何必在云林。
柳宗元,觉衰,久知老会至，不谓便见侵。今年宜未衰，稍已来相寻。齿疏发就种，奔走力不任。咄此可奈何，未必伤我心。彭聃安在哉，周孔亦已沉。古称寿圣人，曾不留至今。但愿得美酒，朋友常共酙。是时春向暮，桃李生繁阴。日照天正绿，杳杳归鸿吟。出门呼所亲，扶杖登西林。高歌足自快，商颂有遗音。
包何,同李郎中净律院梡子树,本梡稀难识，沙门种则生。叶殊经写字，子为佛称名。滤水浇新长，燃灯暖更荣。亭亭无别意，只是劝修行。
牟融,闽中回,帆影随风过富阳，橹声摇月下钱塘。千山积雪凝寒碧，梦入枫宸绕御床。
徐夤,依韵赠南安方处士五首,七贵五侯生肯退，利尘名网死当抛。黔娄寂寞严陵卧，借问何人与结交。休把羸蹄蹋霜雪，书成何处献君王。嵩山好与浮丘约，三十六峰云外乡。百万僧中不为僧，比君知道仅谁能。无家寄泊南安县，六月门前也似冰。两鬓当春却似秋，僻居夸近野僧楼。落花明月皆临水，明月不流花自流。晋楚忙忙起战尘，龚黄门外有高人。一畦云薤三株竹，席上先生未是贫。
杜甫,萧八明府堤处觅桃栽,奉乞桃栽一百根，春前为送浣花村。河阳县里虽无数，濯锦江边未满园。
刘元叔,妾薄命,自从离别守空闺，遥闻征战赴云梯。夜夜思君辽海北，年年弃妾渭桥西。阳春白日照空暖，紫燕衔花向庭满。彩鸾琴里怨声多，飞鹊镜前妆梳断。谁家夫婿不从征，应是渔阳别有情。莫道红颜燕地少，家家还似洛阳城。旦逐新人殊未归，还令秋至夜霜飞。北斗星前横旅雁，南楼月下捣寒衣。夜深闻雁肠欲绝，独坐缝衣灯又灭。暗啼罗帐空自怜，梦度阳关向谁说。每怜容貌宛如神，如何薄命不如人。待君朝夕燕山至，好作明年杨柳春。
杜牧,怀紫阁山,学他趋世少深机，紫阁青霄半掩扉。山路远怀王子晋，诗家长忆谢玄晖。百年不肯疏荣辱，双鬓终应老是非。人道青山归去好，青山曾有几人归。
徐凝,侍郎宅泛池,莲子花边回竹岸，鸡头叶上荡兰舟。谁知洛北朱门里，便到江南绿水游。
白居易,渭上偶钓,渭水如镜色，中有鲤与鲂。偶持一竿竹，悬钓在其傍。微风吹钓丝，袅袅十尺长。谁知对鱼坐，心在无何乡。昔有白头人，亦钓此渭阳。钓人不钓鱼，七十得文王。况我垂钓意，人鱼又兼忘。无机两不得，但弄秋水光。兴尽钓亦罢，归来饮我觞。
司空曙,登秦岭,南登秦岭头，回首始堪忧。汉阙青门远，商山蓝水流。三湘迁客去，九陌故人游。从此思乡泪，双垂不复收。
张锡,奉和九月九日登慈恩寺浮图应制,九秋霜景净，千门晓望通。仙游光御路，瑞塔迥凌空。菊彩扬尧日，萸香绕舜风。天文丽辰象，窃抃仰层穹。
韩偓,遥见,悲歌泪湿澹胭脂，闲立风吹金缕衣。白玉堂东遥见后，令人斗薄画杨妃。
吴融,云,南北东西似客身，远峰高鸟自为邻。清歌一曲犹能住，莫道无心胜得人。
戴叔伦,曾游,泊舟古城下，高阁快登眺。大江会彭蠡，群峰豁玄峤。清影涵空明，黛色凝远照。碑留太史书，词刻长公调。绝粒感楚囚，丹衷犹照耀。怀哉不可招，凭阑一悲啸。
刘宪,奉和七夕宴两仪殿应制,秋吹过双阙，星仙动二灵。更深移月镜，河浅度云輧。殿上呼方朔，人间失武丁。天文兹夜里，光映紫微庭。
杜甫,秋兴八首,玉露凋伤枫树林，巫山巫峡气萧森。江间波浪兼天涌，塞上风云接地阴。丛菊两开他日泪，孤舟一系故园心。寒衣处处催刀尺，白帝城高急暮砧。夔府孤城落日斜，每依南斗望京华。听猿实下三声泪，奉使虚随八月查。画省香炉违伏枕，山楼粉堞隐悲笳。请看石上藤萝月，已映洲前芦荻花。千家山郭静朝晖，一日江楼坐翠微。信宿渔人还泛泛，清秋燕子故飞飞。匡衡抗疏功名薄，刘向传经心事违。同学少年多不贱，五陵衣马自轻肥。闻道长安似弈棋，百年世事不胜悲。王侯第宅皆新主，文武衣冠异昔时。直北关山金鼓振，征西车马羽书迟。鱼龙寂寞秋江冷，故国平居有所思。蓬莱宫阙对南山，承露金茎霄汉间。西望瑶池降王母，东来紫气满函关。云移雉尾开宫扇，日绕龙鳞识圣颜。一卧沧江惊岁晚，几回青琐照朝班。瞿唐峡口曲江头，万里风烟接素秋。花萼夹城通御气，芙蓉小苑入边愁。朱帘绣柱围黄鹤，锦缆牙樯起白鸥。回首可怜歌舞地，秦中自古帝王州。昆明池水汉时功，武帝旌旗在眼中。织女机丝虚月夜，石鲸鳞甲动秋风。波漂菰米沈云黑，露冷莲房坠粉红。关塞极天唯鸟道，江湖满地一渔翁。昆吾御宿自逶迤，紫阁峰阴入渼陂。香稻啄馀鹦鹉粒，碧梧栖老凤凰枝。佳人拾翠春相问，仙侣同舟晚更移。彩笔昔游干气象，白头吟望苦低垂。
杜牧,寄李起居四韵,楚女梅簪白雪姿，前溪碧水冻醪时。云罍心凸知难捧，凤管簧寒不受吹。南国剑眸能盼眄，侍臣香袖爱僛垂。自怜穷律穷途客，正怯孤灯一局棋。
闾丘晓,夜渡江,舟人自相报，落日下芳潭。夜火连淮市，春风满客帆。水穷沧海畔，路尽小山南。且喜乡园近，言荣意未甘。
白居易,感芍药花，寄正一上人,今日阶前红芍药，几花欲老几花新。开时不解比色相，落后始知如幻身。空门此去几多地，欲把残花问上人。
张祜,送周尚书赴滑台,楚谣襦袴整三年，喉舌新恩下九天。鼓角雄都分节钺，蛇龙旧国罢楼船。昆河已在兵钤内，堂柳空留鹤岭前。多病无由酬一顾，鄢陵千骑去翩翩。
王昌龄,相和歌辞·长歌行,旷野饶悲风，飕飕黄蒿草。系马停白杨，谁知我怀抱。所是同袍者，相逢尽衰老。况登汉家陵，南望长安道。下有枯树根，上有鼷鼠窠。高皇子孙尽，千古无人过。宝玉频发掘，精灵其奈何。人生须达命，有酒且长歌。
李咸用,山中,一簇烟霞荣辱外，秋山留得傍檐楹。朝钟暮鼓不到耳，明月孤云长挂情。世上路岐何缭绕，水边蓑笠称平生。寻思阮籍当时意，岂是途穷泣利名。
章孝标,题杭州樟亭驿,樟亭驿上题诗客，一半寻为山下尘。世事日随流水去，红花还似白头人。
李白,游溧阳北湖亭望瓦屋山怀古赠同旅（一作赠孟浩然）,朝登北湖亭，遥望瓦屋山。天清白露下，始觉秋风还。游子托主人，仰观眉睫间。目色送飞鸿，邈然不可攀。长吁相劝勉，何事来吴关。闻有贞义女，振穷溧水湾。清光了在眼，白日如披颜。高坟五六墩，崒兀栖猛虎。遗迹翳九泉，芳名动千古。子胥昔乞食，此女倾壶浆。运开展宿愤，入楚鞭平王。凛冽天地间，闻名若怀霜。壮夫或未达，十步九太行。与君拂衣去，万里同翱翔。
施肩吾,佳人览镜,每坐台前见玉容，今朝不与昨朝同。良人一夜出门宿，减却桃花一半红。
杜甫,暮春陪李尚书、李中丞过郑监湖亭泛舟（得过字韵）,海内文章伯，湖边意绪多。玉尊移晚兴，桂楫带酣歌。春日繁鱼鸟，江天足芰荷。郑庄宾客地，衰白远来过。
丁仙芝,相和歌辞·江南曲,长干斜路北，近浦是儿家。有意来相访，明朝出浣纱。发向横塘口，船开值急流。知郎旧时意，且请拢船头。昨暝逗南陵，风声波浪阻。入浦不逢人，归家谁信汝。未晓已成妆，乘潮去茫茫。因从京口渡，使报邵陵王。始下芙蓉楼，言发琅邪岸。急为打船开，恶许傍人见。
宋之问,送赵六贞固,目断南浦云，心醉东郊柳。怨别此何时，春芳来已久。与君共时物，尽此盈樽酒。始愿今不从，春风恋携手。
韦庄,贵公子,大道青楼御苑东，玉栏仙杏压枝红。金铃犬吠梧桐月，朱鬣马嘶杨柳风。流水带花穿巷陌，夕阳和树入帘栊。瑶池宴罢归来醉，笑说君王在月宫。
司空图,诗品二十四则·自然,俯拾即是，不取诸邻。俱道适往，著手成春。如逢花开，如瞻岁新。真予不夺，强得易贫。幽人空山，过水采蘋。薄言情晤，悠悠天钧。
阎朝隐,奉和登骊山应制,龙行踏绛气，天半语相闻。混沌疑初判，洪荒若始分。
刘长卿,对酒寄严维,陋巷喜阳和，衰颜对酒歌。懒从华发乱，闲任白云多。郡简容垂钓，家贫学弄梭。门前七里濑，早晚子陵过。
于鹄,题树下禅师,久行多不定，树下是禅床。寂寂心无住，年年日自长。虫蛇同宿涧，草木共经霜。已见南人说，天台有旧房。
李白,过崔八丈水亭,高阁横秀气，清幽并在君。檐飞宛溪水，窗落敬亭云。猿啸风中断，渔歌月里闻。闲随白鸥去，沙上自为群。
薛能,上盐铁尚书（时太庙宿斋）,南宫环雉隔嚣尘，况值清斋宿大臣。城绝鼓钟更点后，雨凉烟树月华新。檐前漱晓穹苍碧，庭下眠秋沆瀣津。闻说务闲心更静，此时忧国合求人。
张鼎,僧舍小池,引出白云根，潺潺涨藓痕。冷光摇砌锡，疏影露枝猿。净带凋霜叶，香通洗药源。贝多文字古，宜向此中翻。
司空曙,送庞判官赴黔中,天远风烟异，西南见一方。乱山来蜀道，诸水出辰阳。堆案青油暮，看棋画角长。论文谁可制，记室有何郎。
白居易,和郑元及第后秋归洛下闲居（同高侍郎下隔年及第）,勤苦成名后，优游得意间。玉怜同匠琢，桂恨隔年攀。山静豹难隐，谷幽莺暂还。微吟诗引步，浅酌酒开颜。门迥暮临水，窗深朝对山。云衢日相待，莫误许身闲。
苏拯,药草,天子恤疲瘵，坤灵奉其职。年年济世功，贵贱相兼植。因产众草中，所希采者识。一枝当若神，千金亦何直。生草不生药，无以彰士德。生药不生草，无以彰奇特。国忠在臣贤，民患凭药力。灵草犹如此，贤人岂多得。
李廓,镜听词（古之镜听，犹今之瓢卦也）,匣中取镜辞灶王，罗衣掩尽明月光。昔时长著照容色，今夜潜将听消息。门前地黑人来稀，无人错道朝夕归。更深弱体冷如铁，绣带菱花怀里热。铜片铜片如有灵，愿照得见行人千里形。
许棠,题李昌符丰乐幽居,诗家依阙下，野景似山中。兰菊俱含露，杉梧为奏风。破门韦曲对，浅岸御沟通。莫叹连年屈，君须遇至公。
崔橹,华清宫三首,草遮回磴绝鸣銮，云树深深碧殿寒。明月自来还自去，更无人倚玉栏干。障掩金鸡蓄祸机，翠华西拂蜀云飞。珠帘一闭朝元阁，不见人归见燕归。门横金锁悄无人，落日秋声渭水滨。红叶下山寒寂寂，湿云如梦雨如尘。
张浑,七老会诗（浑年七十七）,幽亭春尽共为欢，印绶居身是大官。遁迹岂劳登远岫，垂丝何必坐谿磻。诗联六韵犹应易，酒饮三杯未觉难。每况襟怀同宴会，共将心事比波澜。风吹野柳垂罗带，日照庭花落绮纨。此席不烦铺锦帐，斯筵堪作画图看。
白居易,小童薛阳陶吹觱栗歌（和浙西李大夫作）,剪削干芦插寒竹，九孔漏声五音足。近来吹者谁得名，关璀老死李衮生。衮今又老谁其嗣，薛氏乐童年十二。指点之下师授声，含嚼之间天与气。润州城高霜月明，吟霜思月欲发声。山头江底何悄悄，猿声不喘鱼龙听。翕然声作疑管裂，诎然声尽疑刀截。有时婉软无筋骨，有时顿挫生棱节。急声圆转促不断，轹轹辚辚似珠贯。缓声展引长有条，有条直直如笔描。下声乍坠石沉重，高声忽举云飘萧。明旦公堂陈宴席，主人命乐娱宾客。碎丝细竹徒纷纷，宫调一声雄出群。众音覙缕不落道，有如部伍随将军。嗟尔阳陶方稚齿，下手发声已如此。若教头白吹不休，但恐声名压关李。
崔湜,酬杜麟台春思,春还上林苑，花满洛阳城。鸳衾夜凝思，龙镜晓含情。忆梦残灯落，离魂暗马惊。可怜朝与暮，楼上独盈盈。
NA,南唐江州风坠诗,由来秉节世无双，独守孤城死不降。何似知机早回首，免教流血满长江。
李端,妾薄命,忆妾初嫁君，花鬟如绿云，回灯入绮帐，转面脱罗裙。折步教人学，偷香与客熏。容颜南国重，名字北方闻。一从失恩意，转觉身憔悴。对镜不梳头，倚窗空落泪。新人莫恃新，秋至会无春。从来闭在长门者，必是宫中第一人。
羊士谔,梁国惠康公主挽歌词二首（驸马即司空于公之子）,汤沐成陈迹，山林遂寂寥。鹊飞应织素，凤起独吹箫。玉殿中参罢，云輧上汉遥。皇情非不极，空辍未央朝。授册荣天使，陈诗感圣恩。山河启梁国，缟素及于门。泉向金卮咽，霜来玉树繁。都人听哀挽，泪尽望寒原。
张籍,春日行,春日融融池上暖，竹牙出土兰心短。草堂晨起酒半醒，家僮报我园花满。头上皮冠未曾整，直入花间不寻径。树树殷勤尽绕行，攀枝未遍春日暝。不用积金著青天，不用服药求神仙。但愿园里花长好，一生饮酒花前老。
权德舆,故司徒兼侍中赠太傅北平王挽词,授律勋庸盛，居中鼎鼐和。佐时调四气，尽力净三河。忽访天京兆，空传汉伏波。今朝麟阁上，偏轸圣情多。
吴融,倒次元韵,南陌来寻伴，东城去卜邻。生憎无赖客，死忆有情人。似束腰支细，如描发彩匀。黄鹂裁帽贵，紫燕刻钗珍。身近从淄右，家元接观津。雨台谁属楚，花洞不知秦。泪滴空床冷，妆浓满镜春。枕凉欹琥珀，簟洁展麒麟。茂苑廊千步，昭阳扇九轮。阳城迷处笑，京兆画时嚬。鱼子封笺短，蝇头学字真。易判期已远，难讳事还新。艇子愁冲夜，骊驹怕拂晨。如何断岐路，免得见行尘。
齐己,山寺喜道者至,闰年春过后，山寺始花开。还有无心者，闲寻此境来。鸟幽声忽断，茶好味重回。知住南岩久，冥心坐绿苔。
钱起,送邬三落第还乡,郢客文章绝世稀，常嗟时命与心违。十年失路谁知己，千里思亲独远归。云帆春水将何适，日爱东南暮山碧。关中新月对离尊，江上残花待归客。名宦无媒自古迟，穷途此别不堪悲。荷衣垂钓且安命，金马招贤会有时。
刘长卿,过萧尚书故居见李花，感而成咏,手植已芳菲，心伤故径微。往年啼鸟至，今日主人非。满地谁当扫，随风岂复归。空怜旧阴在，门客共沾衣。
独孤及,寒夜溪行舟中作,日沉诸山昏，寂历群动宿。孤舟独不系，风水夜相逐。云归恒星白，霜下天地肃。月轮大如盘，金波入空谷。魏阙万里道，羁念千虑束。倦飞思故巢，敢望桐与竹。沉吟登楼赋，中夜起三复。忧来无良方，归候春酒熟。
韦应物,雨夜感怀,微雨洒高林，尘埃自萧散。耿耿心未平，沉沉夜方半。独惊长簟冷，遽觉愁鬓换。谁能当此夕，不有盈襟叹。
石殷士,闻击壤,尧年听野老，击壤复何云。自谓欢由己，宁知德在君。气平闲易畅，声贺作难分。耕凿方随日，恩威比望云。篑桴均下调，和木等南薰。无落于吾事，谁将帝力闻。
李中,海城秋日书怀寄朐山孙明府,槐柳蝉声起渡头，海城孤客思悠悠。青云展志知何日，皓月牵吟又入秋。鉴里渐生潘岳鬓，风前犹著卜商裘。鸣琴良宰挥毫士，应笑蹉跎身未酬。
张祜,思归乐二首,晚日催弦管，春风入绮罗。杏花如有意，偏落舞衫多。万里春应尽，三江雁亦稀。连天汉水广，孤客未言归。
钱起,夜泊鹦鹉洲,月照溪边一罩蓬，夜闻清唱有微风。小楼深巷敲方响，水国人家在处同。
李颀,鲛人歌,鲛人潜织水底居，侧身上下随游鱼。轻绡文彩不可识，夜夜澄波连月色。有时寄宿来城市，海岛青冥无极已。泣珠报恩君莫辞，今年相见明年期。始知万族无不有，百尺深泉架户牖。鸟没空山谁复望，一望云涛堪白首。
刘驾,别道者,自君入城市，北邙无新坟。始信壶中药，不落白杨根。如何忽告归，蕣华还笑人。玉笙无遗音，怅望缑岭云。
皎然,新秋同卢侍御、薛员外白蘋洲月夜,隔暑蘋洲近，迎凉欲泛舟。荣从宪府至，喜会夕郎游。气夺沧浪色，风欺汗漫流。谁言三伏夜，独此月前秋。
翁洮,冬,寂寂栖心向杳冥，苦吟寒律句偏清。云凝止水鱼龙蛰，雪点遥峰草木荣。迥夜炉翻埃烬色，天河冰辗辘轳声。归飞未得东风力，魂断三山九万程。
温庭筠,和太常杜少卿东都修行里有嘉莲,春秋罢注直铜龙，旧宅嘉莲照水红。两处龟巢清露里，一时鱼跃翠茎东。同心表瑞荀池上，半面分妆乐镜中。应为临川多丽句，故持重艳向西风。
李义府,堂堂词二首（一作题美人）,镂月成歌扇，裁云作舞衣。自怜回雪影，好取洛川归。懒整鸳鸯被，羞褰玳瑁床。春风别有意，密处也寻香。
张九龄,秋夕望月,清迥江城月，流光万里同。所思如梦里，相望在庭中。皎洁青苔露，萧条黄叶风。含情不得语，频使桂华空。
杨巨源,邵州陪王郎中宴,西塞无尘多玉筵，貔貅鸳鹭俨相连。红茵照水开樽俎，翠幕当云发管弦。歌态晓临团扇静，舞容春映薄衫妍。鲁儒纵使他时有，不似欢娱及少年。
江为,岳阳楼,倚楼高望极，展转念前途。晚叶红残楚，秋江碧入吴。云中来雁急，天末去帆孤。明月谁同我，悠悠上帝都。
钱起,送郑巨及第后归觐,多才白华子，初擅桂枝名。嘉庆送归客，新秋带雨行。离人背水去，喜鹊近家迎。别赠难为此，衰年畏后生。
孟浩然,高阳池送朱二,当昔襄阳雄盛时，山公常醉习家池。池边钓女日相随，妆成照影竞来窥。澄波澹澹芙蓉发，绿岸毵毵杨柳垂。一朝物变人亦非，四面荒凉人径稀。意气豪华何处在，空馀草露湿罗衣。此地朝来饯行者，翻向此中牧征马。征马分飞日渐斜，见此空为人所嗟。殷勤为访桃源路，予亦归来松子家。
薛琼,赋荆门,黄鸟翻红树，青牛卧绿苔。渚宫歌舞地，轻雾锁楼台。
杜荀鹤,钓叟,茅屋深湾里，钓船横竹门。经营衣食外，犹得弄儿孙。
陆龟蒙,和袭美木兰后池三咏·白莲,素花多蒙别艳欺，此花真合在瑶池。还应有恨无人觉，月晓风清欲堕时。
李绅,过梅里七首家…今列题于后·忆题惠山寺书堂,故山一别光阴改，秋露清风岁月多。松下壮心年少去，池边衰影老人过。白云生灭依岩岫，青桂荣枯托薜萝。惟有此身长是客，又驱旌旆寄烟波。
刘禹锡,翠微寺有感,吾王昔游幸，离宫云际开。朱旗迎夏早，凉轩避暑来。汤饼赐都尉，寒冰颁上才。龙髯不可望，玉座生尘埃。
裴交泰,长门怨,自闭长门经几秋，罗衣湿尽泪还流。一种蛾眉明月夜，南宫歌管北宫愁。
崔涂,孤雁,湘浦离应晚，边城去已孤。如何万里计，只在一枝芦。迥起波摇楚，寒栖月映蒲。不知天畔侣，何处下平芜。几行归去尽，片影独何之。暮雨相呼失，寒塘独下迟。渚云低暗度，关月冷遥随。未必逢矰缴，孤飞自可疑。
许棠,送李左丞巡边,狂戎侵内地，左辖去萧关。走马冲边雪，鸣鞞动塞山。风收枯草定，月满广沙闲。西绕河兰匝，应多隔岁还。
崔涂,泛楚江,九重城外家书远，百里洲前客棹还。金印碧幢如见问，一生安稳是长闲。
韩愈,寄皇甫湜（湜，睦州新安人）,敲门惊昼睡，问报睦州吏。手把一封书，上有皇甫字。拆书放床头，涕与泪垂四。昏昏还就枕，惘惘梦相值。悲哉无奇术，安得生两翅。
温庭筠,舞曲歌辞·屈柘词,杨柳萦桥绿，玫瑰拂地红。绣衫金騕褭，花髻玉珑璁。宿雨香潜润，春流水暗通。画楼初梦断，晴日照湘风。
韩偓,半夜,板閤数尊后，至今犹酒悲。一宵相见事，半夜独眠时。明朝窗下照，应有鬓如丝。
杜荀鹤,赠崔道士,四海兵戈无静处，人家废业望烽烟。九华道士浑如梦，犹向尊前笑揭天。
樊晃,南中感怀,南路蹉跎客未回，常嗟物候暗相催。四时不变江头草，十月先开岭上梅。
NA,郊庙歌辞·享先农乐章·肃和,樽彝既列，瑚簋方荐。歌工载登，币礼斯奠。肃肃享祀，颙颙缨弁。神之听之，福流寰县。
陈陶,独摇手,汉宫新燕矜蛾眉，春台艳妆莲一枝。迎春侍宴瑶华池，游龙七盘娇欲飞。冶袖莺鸾拂朝曦，摩烟袅雪金碧遗。愁鸿连翾蚕曳丝，飒遝明珠掌中移。仙人龙凤云雨吹，朝哀暮愁引哑咿。鸳鸯翡翠承宴私，南山一笑君无辞。仙蛾泣月清露垂，六宫烧烛愁风欷。
白居易,青石－激忠烈也,青石出自蓝田山，兼车运载来长安。工人磨琢欲何用，石不能言我代言。不愿作人家墓前神道碣，坟土未干名已灭。不愿作官家道旁德政碑，不镌实录镌虚辞。愿为颜氏段氏碑，雕镂太尉与太师。刻此两片坚贞质，状彼二人忠烈姿。义心如石屹不转，死节如石确不移。如观奋击朱泚日，似见叱诃希烈时。各于其上题名谥，一置高山一沉水。陵谷虽迁碑独存，骨化为尘名不死。长使不忠不烈臣，观碑改节慕为人。慕为人，劝事君。
卢仝,萧宅二三子赠答诗二十首·蛱蝶请客,粉末为四体，春风为生涯。愿得纷飞去，与君为眼花。
李频,勉力,日月不并照，升沈俱有时。自媒徒欲速，孤立却宜迟。尽力唯求己，公心任遇谁。人间不得意，半是鬓先衰。
戎昱,寂上人禅房,俗尘浮垢闭禅关，百岁身心几日闲。安得此生同草木，无营长在四时间。
白居易,湖亭晚望残水,湖上秋泬寥，湖边晚萧瑟。登亭望湖水，水缩湖底出。清渟得早霜，明灭浮残日。流注随地势，洼坳无定质。泓澄白龙卧，宛转青蛇屈。破镜折剑头，光芒又非一。久为山水客，见尽幽奇物。及来湖亭望，此状难谈悉。乃知天地间，胜事殊未毕。
法振,送韩侍御自使幕巡海北,微雨空山夜洗兵，绣衣朝拂海云清。幕中运策心应苦，马上吟诗卷已成。离亭不惜花源醉，古道犹看蔓草生。因说元戎能破敌，高歌一曲陇关情。
阎选,定风波,江水沉沉帆影过，游鱼到晚透寒波。渡口双双飞白鸟，烟袅，芦花深处隐渔歌。扁舟短棹归兰浦，人去，萧萧竹径透青莎。深夜无风新雨歇，凉月，露迎珠颗入圆荷。
李中,登毗陵青山楼,高楼闲上对晴空，豁目开襟半日中。千里吴山清不断，一边辽海浸无穷。人生歌笑开花雾，世界兴亡落叶风。吟罢倚栏何限意，回头城郭暮烟笼。
杜荀鹤,乱后逢李昭象叙别,李生李生何所之，家山窣云胡不归。兵戈到处弄性命，礼乐向人生是非。却与野猿同橡坞，还将溪鸟共渔矶。也知不是男儿事，争奈时情贱布衣。
宋之问,自洪府舟行直书其事,仲春辞国门，畏途横万里。越淮乘楚嶂，造江泛吴汜。严程无休隙，日夜涉风水。昔闻垂堂言，将诫千金子。问余何奇剥，迁窜极炎鄙。揆己道德馀，幼闻虚白旨。贵身贱外物，抗迹远尘轨。朝游伊水湄，夕卧箕山趾。妙年拙自晦，皎洁弄文史。谬辱紫泥书，挥翰青云里。事往每增伤，宠来常誓止。铭骨怀报称，逆鳞让金紫。安位衅潜构，退耕祸犹起。栖岩实吾策，触藩诚内耻。济济同时人，台庭鸣剑履。愚以卑自卫，兀坐去沉滓。迨兹理已极，窃位申知己。群议负宿心，获戾光华始。黄金忽销铄，素业坐沦毁。浩叹诬平生，何独恋枌梓。浦树浮郁郁，皋兰覆靡靡。百越去魂断，九疑望心死。未尽匡阜游，远欣罗浮美。周旋本师训，佩服无生理。异国多灵仙，幽探忘年纪。敝庐嵩山下，空谷茂兰芷。悠悠南溟远，采掇长已矣。
皮日休,奉酬鲁望惜春见寄,十五日中春日好，可怜沉痼冷如灰。以前虽被愁将去，向后须教醉领来。梅片尽飘轻粉靥，柳芽初吐烂金醅。病中无限花番次，为约东风且住开。
骆宾王,秋日山行简梁大官,乘马陟层阜，回首睇山川。攒峰衔宿雾，叠巘架寒烟。百重含翠色，一道落飞泉。香吹分岩桂，鲜云抱石莲。地偏心易远，致默体逾玄。得性虚游刃，忘言已弃筌。弹冠劳巧拙，结绶倦牵缠。不如从四皓，丘中鸣一弦。
李峤,歌,汉帝临汾水，周仙去洛滨。郢中吟白雪，梁上绕飞尘。响发行云驻，声随子夜新。愿君听扣角，当自识贤臣。
白居易,寒食日寄杨东川,不知杨六逢寒食，作底欢娱过此辰。兜率寺高宜望月，嘉陵江近好游春。蛮旗似火行随马，蜀妓如花坐绕身。不使黔娄夫妇看，夸张富贵向何人。
白居易,题周皓大夫新亭子二十二韵,东道常为主，南亭别待宾。规模何日创，景致一时新。广砌罗红药，疏窗荫绿筠。锁开宾阁晓，梯上妓楼春。置醴宁三爵，加笾过八珍。茶香飘紫笋，脍缕落红鳞。辉赫车舆闹，珍奇鸟兽驯。猕猴看枥马，鹦鹉唤家人。锦额帘高卷，银花醆慢巡。劝尝光禄酒，许看洛川神。敛翠凝歌黛，流香动舞巾。裙翻绣鸂鶒，梳陷钿麒麟。笛怨音含楚，筝娇语带秦。侍儿催画烛，醉客吐文茵。投辖多连夜，鸣珂便达晨。入朝纡紫绶，待漏拥朱轮。贵介交三事，光荣照四邻。甘浓将奉客，稳暖不缘身。十载歌钟地，三朝节钺臣。爱才心倜傥，敦旧礼殷勤。门以招贤盛，家因好事贫。始知豪杰意，富贵为交亲。
裴迪,西塔寺陆羽茶泉,竟陵西塔寺，踪迹尚空虚。不独支公住，曾经陆羽居。草堂荒产蛤，茶井冷生鱼。一汲清泠水，高风味有馀。
黄滔,奉酬翁文尧员外神泉之游见寄嘉什,含鸡假豸喜同游，野外嘶风并紫骝。松竹迥寻青障寺，姓名题向白云楼。泉源出石清消暑，僧语离经妙破愁。争奈爱山尤恋阙，古来能有几人休。
白居易,对镜偶吟，赠张道士抱元,闲来对镜自思量，年貌衰残分所当。白发万茎何所怪，丹砂一粒不曾尝。眼昏久被书料理，肺渴多因酒损伤。今日逢师虽已晚，枕中治老有何方。
许浑,春早郡楼书事寄呈府中群公,两鬓垂丝发半霜，石城孤梦绕襄阳。鸳鸿幕里莲披槛，虎豹营中柳拂墙。画舸欲行春水急，翠帘初卷暮山长。岘亭风起花千片，流入南湖尽日香。
陈陶,和容南韦中丞题瑞亭白燕、白鼠、六眸龟、嘉莲,伏波恩信动南夷，交趾喧传四瑞诗。燕鼠孕灵褒上德，龟莲增耀答无私。回翔雪侣窥檐处，照映红巢出水时。尽写流传在轩槛，嘉祥从此百年知。
李贺,王濬墓下作,人间无阿童，犹唱水中龙。白草侵烟死，秋梨绕地红。古书平黑石，袖剑断青铜。耕势鱼鳞起，坟科马鬣封。菊花垂湿露，棘径卧干蓬。松柏愁香涩，南原几夜风。
李商隐,访秋,酒薄吹还醒，楼危望已穷。江皋当落日，帆席见归风。烟带龙潭白，霞分鸟道红。殷勤报秋意，只是有丹枫。
李白,赠别从甥高五,鱼目高泰山，不如一玙璠。贤甥即明月，声价动天门。能成吾宅相，不减魏阳元。自顾寡筹略，功名安所存。五木思一掷，如绳系穷猿。枥中骏马空，堂上醉人喧。黄金久已罄，为报故交恩。闻君陇西行，使我惊心魂。与尔共飘飖，云天各飞翻。江水流或卷，此心难具论。贫家羞好客，语拙觉辞繁。三朝空错莫，对饭却惭冤。自笑我非夫，生事多契阔。蓄积万古愤，向谁得开豁。天地一浮云，此身乃毫末。忽见无端倪，太虚可包括。去去何足道，临歧空复愁。肝胆不楚越，山河亦衾裯。云龙若相从，明主会见收。成功解相访，溪水桃花流。
顾夐,河传,燕扬晴景。小窗屏暖，鸳鸯交颈。菱花掩却翠鬟欹，慵整，海棠帘外影。绣帏香断金鸂鶒。无消息，心事空相忆。倚东风，春正浓，愁红，泪痕衣上重。曲槛，春晚。碧流纹细，绿杨丝软。露华鲜，杏枝繁。莺转，野芜平似剪。直是人间到天上，堪游赏，醉眼疑屏障。对池塘，惜韶光，断肠，为花须尽狂。棹举，舟去。波光渺渺，不知何处。岸花汀草共依依，雨微，鹧鸪相逐飞。天涯离恨江声咽，啼猿切，此意向谁说？倚兰桡，独无憀，魂销，小炉香欲焦。
郑谷,和知己秋日伤怀,流水歌声共不回，去年天气旧亭台。梁尘寂寞燕归去，黄蜀葵花一朵开。
晁采,寄文茂,花笺制叶寄郎边，的的寻鱼为妾传。并蒂已看灵鹊报，倩郎早觅买花船。
朱庆馀,寻贾岛所居,求闲身未得，此日到京东。独在钟声外，相逢树色中。谁言人渐老，所向意皆同。月上因留宿，移床对药丛。
贾彦璋,苏著作山池,水树子云家，峰瀛宛不赊。芥浮舟是叶，莲发岫为花。酌蚁开春瓮，观鱼凭海查。游苏多石友，题赠满瑶华。
罗隐,故洛阳公镇大梁时隐得游门下今之经历事往…以伤以谢,孤舟欲泊思何穷，曾忆西来值雪中。珠履少年初满座，白衣游子也从公。狂抛赋笔琉璃冷，醉倚歌筵玳瑁红。今日斯文向谁说，泪碑棠树两成空。
殷尧藩,春怨,柳花扑帘春欲尽，绿阴障林莺乱啼。只愁明日送春去，落日满园啼竹鸡。
白居易,山中问月,为问长安月，谁教不相离。昔随飞盖处，今照入山时。借助秋怀旷，留连夜卧迟。如归旧乡国，似对好亲知。松下行为伴，溪头坐有期。千岩将万壑，无处不相随。
阎朝隐,三日曲水侍宴应制,三月重三日，千春续万春。圣泽如东海，天文似北辰。荷叶珠盘净，莲花宝盖新。陛下制万国，臣作水心人。
武元衡,同陈六侍御寒食游禅定藏山上人院,年少轻行乐，东城南陌头。与君寂寞意，共作草堂游。
白居易,赠言,捧籝献千金，彼金何足道。临觞赠一言，此言真可宝。流光我已晚，适意君不早。况君春风面，柔促如芳草。二十方长成，三十向衰老。镜中桃李色，不得十年好。胡为坐脉脉，不肯倾怀抱。
权德舆,送清洨上人谒信州陆员外,暂辞长老去随缘，候晓轻装寄客船。佳句已齐康宝月，清谈远指谢临川。滩经水濑逢新雪，路过渔潭宿暝烟。暇日若随千骑出，南岩只在郡楼前。
孟浩然,洛中访袁拾遗不遇,洛阳访才子，江岭作流人。闻说梅花早，何如北地春。
司空曙,寄胡居士,日暖风微南陌头，青田红树起春愁。伯劳相逐行人别，岐路空归野水流。遍地寻僧同看雪，谁期载酒共登楼。为言惆怅嵩阳寺，明月高松应独游。
李中,游茅山二首,绿藓深迎步，红霞烂满衣。洞天应不远，鸾鹤向人飞。茅许仙踪在，烟霞一境清。夷希何许叩，松径月空明。
刘长卿,登吴古城歌,登古城兮思古人，感贤达兮同埃尘。望平原兮寄远目，叹姑苏兮聚麋鹿。黄池高会事未终，沧海横流人荡覆。伍员杀身谁不冤，竟看墓树如所言。越王尝胆安可敌，远取石田何所益。一朝空谢会稽人，万古犹伤甬东客。黍离离兮城坡坨，牛羊践兮牧竖歌。野无人兮秋草绿，园为墟兮古木多。白杨萧萧悲故柯，黄雀啾啾争晚禾。荒阡断兮谁重过，孤舟逝兮愁若何。天寒日暮江枫落，叶去辞风水自波。
杨巨源,春日与刘评事过故证上人院,曾共刘咨议，同时事道林。与君方掩泪，来客是知心。阶雪凌春积，钟烟向夕深。依然旧童子，相送出花阴。
李洞,题云际寺,开门风雪顶，上彻困飞禽。猿戏青冥里，人行紫阁阴。腊泉冰下出，夜磬月中寻。尽欲居岩室，如何不住心。
钱起,送襄阳卢判官奏开河事,千里趋魏阙，一言简圣聪。河流引关外，国用赡秦中。有诏许其策，随山兴此功。连云积石阻，计日安波通。飞棹转年谷，利人胜岁丰。言归汉阳路，拜手蓬莱宫。紫殿赐衣出，青门酣酌同。晚阳过微雨，秋水见新鸿。坐惜去车远，愁看离馆空。因思郢川守，南楚满清风。
白居易,江亭夕望,凭高望远思悠哉，晚上江亭夜未回。日欲没时红浪沸，月初生处白烟开。辞枝雪蕊将春去，满镊霜毛送老来。争敢三年作归计，心知不及贾生才。
皇甫澈,赋四相诗·门下侍郎平章事王缙,舟楫济巨川，山河资秀气。服膺究儒业，屈指取高位。北征戮骄悍，东守辑携贰。论道致巍巍，持衡无事事。知己不易遇，宰相固有器。瞻事华壁中，来者谁其嗣。
权德舆,酬陆三十二参浙东见寄,骢马别已久，鲤鱼来自烹。殷勤故人意，怊怅中林情。茫茫重江外，杳杳一枝琼。搔首望良觌，为君华发生。
马逢,部落曲,蕃军傍塞游，代马喷风秋。老将垂金甲，阏支著锦裘。雕戈蒙豹尾，红旆插狼头。日暮天山下，鸣笳汉使愁。
卢纶,同畅当咏蒲团,团团锦花结，乃是前溪蒲。拥坐称儒褐，倚眠宜病夫。唯当学禅寂，终老与之俱。
白居易,寄崔少监,微微西风生，稍稍东方明。入秋神骨爽，琴晓丝桐清。弹为古宫调，玉水寒泠泠。自觉弦指下，不是寻常声。须臾群动息，掩琴坐空庭。直至日出后，犹得心和平。惜哉意未已，不使崔君听。
白居易,偶题邓公（公即给事中珽之子也，饥穷老病，退居此村）,偶因携酒寻村客，聊复回车访薜萝。且值雪寒相慰问，不妨春暖更经过。翁居山下年空老，我得人间事校多。一种共翁头似雪，翁无衣食自如何。
贾岛,马嵬,长川几处树青青，孤驿危楼对翠屏。一自上皇惆怅后，至今来往马蹄腥。
吴筠,高士咏·南华真人,南华源道宗，玄远故不测。动与造化游，静合太和息。放旷生死外，逍遥神明域。况乃资九丹，轻举归太极。
皎然,劳山居寄呈吴处士,官居鼎鼐古今无，名世才臣独一余。贤阁御题龙墨灿，诏归补衮在须臾。
岑参,赵将军歌,九月天山风似刀，城南猎马缩寒毛。将军纵博场场胜，赌得单于貂鼠袍。
罗隐,闲居早秋,槐杪清蝉烟雨馀，萧萧凉叶堕衣裾。噪槎乌散沈苍岭，弄杵风高上碧虚。百岁梦生悲蛱蝶，一朝香死泣芙蕖。六宫谁买相如赋，团扇恩情日日疏。
杜甫,望岳,西岳崚嶒竦处尊，诸峰罗立如儿孙。安得仙人九节杖，拄到玉女洗头盆。车箱入谷无归路，箭栝通天有一门。稍待西风凉冷后，高寻白帝问真源。
皎然,经仙人渚即沈山下古人沈义白日升仙处,日月人间短，何时此得仙。古山春已尽，遗渚事空传。不见腾云驾，徒临洗药泉。如今成逝水，翻使恨流年。
胡曾,早发潜水驿谒郎中员外,半床秋月一声鸡，万里行人费马蹄。青野雾销凝晋洞，碧山烟散避秦溪。楼台稍辨乌城外，更漏微闻鹤柱西。已是大仙怜后进，不应来向武陵迷。
毛熙震,小重山,梁燕双飞画阁前，寂寥多少恨、懒孤眠。晓来闲处想君怜，红罗帐、金鸭冷沉烟。谁信损婵娟，倚屏啼玉箸、湿香钿。四支无力上秋千，群花谢、愁对艳阳天。
皮日休,太湖诗·投龙潭（在龟山）,龟山下最深，恶气何洋溢。涎水瀑龙巢，腥风卷蛟室。晓来林岑静，狞色如怒日。气涌扑炱煤，波澄扫纯漆。下有水君府，贝阙光比栉。左右列介臣，纵横守鳞卒。月中珠母见，烟际枫人出。生犀不敢烧，水怪恐摧捽。时有慕道者，作彼投龙术。端严持碧简，斋戒挥紫笔。兼以金蜿蜒，投之光焌律。琴高坐赤鲤，何许纵仙逸。我愿与之游，兹焉托灵质。
李贺,开愁歌（华下作）,秋风吹地百草干，华容碧影生晚寒。我当二十不得意，一心愁谢如枯兰。衣如飞鹑马如狗，临岐击剑生铜吼。旗亭下马解秋衣，请贳宜阳一壶酒。壶中唤天云不开，白昼万里闲凄迷。主人劝我养心骨，莫受俗物相填bh。
刘沧,夏日登西林白上人楼,几到西林清净境，层台高视有无间。寒光远动天边水，碧影出空烟外山。苔点落花微萼在，叶藏幽鸟碎声闲。旷然多慊登楼意，永日重门深掩关。
李端,代弃妇答贾客（一作妾薄命）,玉垒城边争走马，铜鞮市里共乘舟。鸣环动珮恩无尽，掩袖低巾泪不流。畴昔将歌邀客醉，如今欲舞对君羞。忍怀贱妾平生曲，独上襄阳旧酒楼。
李白,留别西河刘少府,秋发已种种，所为竟无成。闲倾鲁壶酒，笑对刘公荣。谓我是方朔，人间落岁星。白衣千万乘，何事去天庭。君亦不得意，高歌羡鸿冥。世人若醯鸡，安可识梅生。虽为刀笔吏，缅怀在赤城。余亦如流萍，随波乐休明。自有两少妾，双骑骏马行。东山春酒绿，归隐谢浮名。
沈佺期,李舍人山园送庞邵,符传有光辉，喧喧出帝畿。东邻借山水，南陌驻骖騑。握手凉风至，当歌秋日微。高幨去勿缓，人吏待霜威。
丘丹,经湛长史草堂（一作题湛长史旧居）,身退谢名累，道存嘉止足。设醴降华幡，挂冠守空谷。偶寻野外寺，仰慕贤者躅。不见昔簪裾，犹有旧松竹。烟霞虽异世，风韵如在瞩。余即江海上，归辙青山曲。
陆龟蒙,蔬食,孔融不要留残脍，庾悦无端吝子鹅。香稻熟来秋菜嫩，伴僧餐了听云和。
李煜,清平乐（一名忆萝月）,别来春半，触目愁肠断。砌下落梅如雪乱，拂了一身还满。雁来音信无凭，路遥归梦难成。离恨却如春草，更行更远还生。
孟迟,怀郑洎,风兰舞幽香，雨叶堕寒滴。美人来不来，前山看向夕。
元结,登九疑第二峰,九疑第二峰，其上有仙坛。杉松映飞泉，苍苍在云端。何人居此处，云是鲁女冠。不知几百岁，燕坐饵金丹。相传羽化时，云鹤满峰恋。妇中有高人，相望空长叹。
韩愈,奉酬振武胡十二丈大夫,倾朝共羡宠光频，半岁迁腾作虎臣。戎旆暂停辞社树，里门先下敬乡人。横飞玉盏家山晓，远蹀金珂塞草春。自笑平生夸胆气，不离文字鬓毛新。
罗邺,早发,一点灯残鲁酒醒，已携孤剑事离程。愁看飞雪闻鸡唱，独向长空背雁行。白草近关微有路，浊河连底冻无声。此中来往本迢递，况是驱羸客塞城。
高適,信安王幕府诗,云纪轩皇代，星高太白年。庙堂咨上策，幕府制中权。盘石藩维固，升坛礼乐先。国章荣印绶，公服贵貂蝉。乐善旌深德，输忠格上玄。剪桐光宠锡，题剑美贞坚。圣祚雄图广，师贞武德虔。雷霆七校发，旌旆五营连。华省征群乂，霜台举二贤。岂伊公望远，曾是茂才迁。并秉韬钤术，兼该翰墨筵。帝思麟阁像，臣献柏梁篇。振玉登辽甸，摐金历蓟壖。度河飞羽檄，横海泛楼船。北伐声逾迈，东征务以专。讲戎喧涿野，料敌静居延。军势持三略，兵戎自九天。朝瞻授钺去，时听偃戈旋。大漠风沙里，长城雨雪边。云端临碣石，波际隐朝鲜。夜壁冲高斗，寒空驻彩旃。倚弓玄兔月，饮马白狼川。庶物随交泰，苍生解倒悬。四郊增气象，万里绝风烟。关塞鸿勋著，京华甲第全。落梅横吹后，春色凯歌前。直道常兼济，微才独弃捐。曳裾诚已矣，投笔尚凄然。作赋同元淑，能诗匪仲宣。云霄不可望，空欲仰神仙。
宋之问,早发韶州,炎徼行应尽，回瞻乡路遥。珠厓天外郡，铜柱海南标。日夜清明少，春冬雾雨饶。身经大火热，颜入瘴江消。触影含沙怒，逢人女草摇。露浓看菌湿，风飓觉船飘。直御魑将魅，宁论鸱与鸮。虞翻思报国，许靖愿归朝。绿树秦京道，青云洛水桥。故园长在目，魂去不须招。
卢汝弼,鸳鸯,双浮双浴傍苔矶，蓼浦兰皋绣帐帏。长羡鹭鸶能洁白，不随鸂鶒斗毛衣。霞侵绿渚香衾暖，楼倚青云殿瓦飞。应笑随阳沙漠雁，洞庭烟暖又思归。
骆宾王,咏云酒,朔空曾纪历，带地旧疏泉。色泛临砀瑞，香流赴蜀仙。款交欣散玉，洽友悦沉钱。无复中山赏，空吟吴会篇。
张继,褚主簿宅会毕庶子钱员外郎使君（一作韩翃诗）,开瓮腊酒熟，主人心赏同。斜阳疏竹上，残雪乱山中。更喜宣城印，朝廷与谢公。
韩偓,与僧,江海扁舟客，云山一衲僧。相逢两无语，若个是南能。
李商隐,茂陵,汉家天马出蒲梢，苜蓿榴花遍近郊。内苑只知含凤觜，属车无复插鸡翘。玉桃偷得怜方朔，金屋修成贮阿娇。谁料苏卿老归国，茂陵松柏雨萧萧。
张道古,咏雨,亢阳今已久，嘉雨自云倾。一点不斜去，极多时下成。
杜牧,吴宫词二首,越兵驱绮罗，越女唱吴歌。宫烬花声少，台荒麋迹多。茱萸垂晓露，菡萏落秋波。无遣君王醉，满城嚬翠蛾。香径绕吴宫，千帆落照中。鹤鸣山苦雨，鱼跃水多风。城带晚莎绿，池边秋蓼红。当年国门外，谁信伍员忠。
李白,雨后望月,四郊阴霭散，开户半蟾生。万里舒霜合，一条江练横。出时山眼白，高后海心明。为惜如团扇，长吟到五更。
曹松,李郎中林亭,只向砌边流野水，樽前上下看鱼儿。笋蹊已长过人竹，藤径从添拂面丝。若许白猿垂近户，即无红果压低枝。大才必拟逍遥去，更遣何人佐盛时。
卢纶,赋得馆娃宫送王山人游江东,苍苍枫树林，草合废宫深。越水风浪起，吴王歌管沈。燕归巢已尽，鹤语冢难寻。旅泊彼何夜，希君抽玉琴。
许浑,宿开元寺楼（一作宿开元寺西楼闻歌感赋）,谁家歌袅袅，孤枕在西楼。竹色寒清簟，松香染翠帱。月移珠殿晓，风递玉筝秋。日出应移棹，三湘万里愁。
杜甫,西阁曝日,凛冽倦玄冬，负暄嗜飞阁。羲和流德泽，颛顼愧倚薄。毛发具自和，肌肤潜沃若。太阳信深仁，衰气欻有托。欹倾烦注眼，容易收病脚。流离木杪猿，翩跹山颠鹤。用知苦聚散，哀乐日已作。即事会赋诗，人生忽如昨。古来遭丧乱，贤圣尽萧索。胡为将暮年，忧世心力弱。
罗隐,寄乔逸人,南经湘浦北扬州，别后风帆几度游。春酒谁家禁烂漫，野花何处最淹留。欲凭尺素边鸿懒，未定雕梁海燕愁。长短此行须入手，更饶君占一年秋。
刘长卿,夜宴洛阳程九主簿宅送杨三山人往天台寻智者禅师隐居,东林问逋客，何处栖幽偏。满腹万馀卷，息机三十年。志图良已久，鬓发空苍然。调啸寄疏旷，形骸如弃捐。本家关西族，别业嵩阳田。云卧能独往，山栖幸周旋。垂竿不在鱼，卖药不为钱。藜杖闲倚壁，松花常醉眠。顷辞青溪隐，来访赤县仙。南亩自甘贱，中朝唯爱贤。仍空世谛法，远结天台缘。魏阙从此去，沧洲知所便。主人琼枝秀，宠别瑶华篇。落日扫尘榻，春风吹客船。此行颇自适，物外谁能牵。弄棹白蘋里，挂帆飞鸟边。落潮见孤屿，彻底观澄涟。雁过湖上月，猿声峰际天。群峰趋海峤，千里黛相连。遥倚赤城上，曈曈初日圆。昔闻智公隐，此地常安禅。千载已如梦，一灯今尚传。云龛闭遗影，石窟无人烟。古寺暗乔木，春崖鸣细泉。流尘既寂寞，缅想增婵娟。山鸟怨庭树，门人思步莲。夷犹怀永路，怅望临清川。渔人来梦里，沙鸥飞眼前。独游岂易惬，群动多相缠。羡尔五湖夜，往来闲扣舷。
宋之问,奉和圣制闰九月九日登庄严总持二寺阁,闰月再重阳，仙舆历宝坊。帝歌云稍白，御酒菊犹黄。风铎喧行漏，天花拂舞行。豫游多景福，梵宇日生光。
杜牧,送沈士赴苏州，李中丞招以诗赠行,山城树叶红，下有碧溪水。溪桥向吴路，酒旗夸酒美。下马此送君，高歌为君醉。念君苞材能，百工在城垒。空山三十年，鹿裘挂窗睡。自言陇西公，飘然我知己。举酒属吴门，今朝为君起。悬弓三百斤，囊书数万纸。战贼即战贼，为吏即为吏。尽我所有无，惟公之指使。予曰陇西公，滔滔大君子。常思抡群材，一为国家治。譬如匠见木，碍眼皆不弃。大者粗十围，小者细一指。cq橛与栋梁，施之皆有位。忽然竖明堂，一挥立能致。予亦何为者，亦受公恩纪。处士有常言，残虏为犬豕。常恨两手空，不得一马箠。今依陇西公，如虎傅两翅。公非刺史材，当坐岩廊地。处士魁奇姿，必展平生志。东吴饶风光，翠巘多名寺。疏烟亹亹秋，独酌平生思。因书问故人，能忘批纸尾。公或忆姓名，为说都憔悴。
陆龟蒙,南塘曲,妾住东湖下，郎居南浦边。闲临烟水望，认得采菱船。
喻坦之,送友人游蜀,为儒早得名，为客不忧程。春尽离丹阙，花繁到锦城。雪消巴水涨，日上剑关明。预想回来树，秋蝉已数声。
朱庆馀,河亭,孤亭临绝岸，猿鸟识幽蹊。花落曾谁到，诗成独未题。潮痕经雨在，石笋与杉齐。谢守便登陟，秋来屐齿低。
殷尧藩,闻筝歌,凄凄切切断肠声，指滑音柔万种情。花影深沈遮不住，度帏穿幕又残更。
刘禹锡,晚步扬子游南塘望沙尾,淮海多夏雨，晓来天始晴。萧条长风至，千里孤云生。卑湿久喧浊，搴开偶虚清。客游广陵郡，晚出临江城。郊外绿杨阴，江中沙屿明。归帆翳尽日，去棹闻遗声。乡国殊渺漫，羁心目悬旌。悠然京华意，怅望怀远程。薄暮大山上，翩翩双鸟征。
沈佺期,赦到不得归题江上石,家住东京里，身投南海西。风烟万里隔，朝夕几行啼。圣主讴歌洽，贤臣法令齐。忽闻铜柱使，走马报金鸡。弃市沾皇渥，投荒漏紫泥。魂疲山鹤路，心醉跕鸢溪。天鉴诛元恶，宸慈恤远黎。五方思寄刃，万姓喜然脐。自幼输丹恳，何尝玷白圭。承言窜遐魅，雪枉间深狴。坟垄无由谒，京华岂重跻。炎方谁谓广，地尽觉天低。百卉杂殊怪，昆虫理赖暌。闭藏元不蛰，摇落反生荑。疟瘴因兹苦，穷愁益复迷。火云蒸毒雾，阳雨濯阴霓。周乘安交趾，王恭辑画题。少宽穷涸鲋，犹愍触藩羝。配宅邻州廨，斑苗接野畦。山空闻斗象，江静见游犀。翰墨思诸季，裁缝忆老妻。小儿应离褓，幼女未攀笄。梦蝶翻无定，蓍龟讵有倪。谁能竟此曲，曲尽气酸嘶。
戴叔伦,送谢夷甫宰馀姚县（馀姚，一作鄮县）,君去方为宰，干戈尚未销。邑中残老小，乱后少官僚。廨宇经兵火，公田没海潮。到时应变俗，新政满馀姚。
陆龟蒙,别墅怀归,东去沧溟百里馀，沿江潮信到吾庐。就中家在蓬山下，一日堪凭两寄书。
独孤及,同皇甫侍御斋中春望见示之作,望远思归心易伤，况将衰鬓偶年光。时攀芳树愁花尽，昼掩高斋厌日长。甘比流波辞旧浦，忍看新草遍横塘。因君赠我江枫咏，春思如今未易量。
周匡物,自题读书堂,窗外卷帘侵碧落，槛前敲竹响青冥。黄昏不欲留人宿，云起风生龙虎醒。
元稹,台中鞫狱忆开元观旧事呈损之兼赠周兄四十韵,忆在开元馆，食柏练玉颜。疏慵日高卧，自谓轻人寰。李生隔墙住，隔墙如隔山。怪我久不识，先来问骄顽。十过乃一往，遂成相往还。以我文章卷，文章甚斒斓。因言辛庾辈，亦愿放羸孱。既回数子顾，展转相连攀。驱令选科目，若在闠与闤。学随尘土坠，漫数公卿关。唯恐坏情性，安能惧谤讪。还招辛庾李，静处杯巡环。进取果由命，不由趋险艰。穿杨二三子，弓矢次第弯。推我亦上道，再联朝士班。二月除御史，三月使巴蛮。蛮民詀諵诉，啮指明痛癏。怜蛮不解语，为发昏帅奸。归来五六月，旱色天地殷。分司别兄弟，各各泪潸潸。哀哉剧部职，唯数赃罪锾。死款依稀取，斗辞方便删。道心常自愧，柔发难久黫。折支望车乘，支痛谁置患。奇哉乳臭儿，绯紫绷被间。渐大官渐贵，渐富心渐悭。闹装辔头觼，静拭腰带斑。鹞子绣线oT，狗儿金油环。香汤洗骢马，翠篾笼白鹇。月请公王封，冰受天子颁。开筵试歌舞，别宅宠妖娴。坐卧摩绵褥，捧拥綟丝鬟。旦夕不相离，比翼若飞鸾。而我亦何苦，三十身已鳏。愁吟心骨颤，寒卧支体m5。居处虽幽静，尤悔少愉嬾。不如周道士，鹤岭临钟湾。绕院松瑟瑟，通畦水潺潺。阳坡自寻蕨，村沼看沤菅。穷通两未遂，营营真老闲。
羊士谔,游西山兰若,路傍垂柳古今情，春草春泉咽又生。借问山僧好风景，看花携酒几人行。
杜牧,杂曲歌辞·少年行二首,官为骏马监，职帅羽林儿。两绶藏不见，落花何处期。猎敲白玉镫，怒袖紫金鎚。田窦长留醉，苏辛曲护岐。豪持出塞节，笑别远山眉。捷报云台贺，公卿拜寿卮。连环羁玉声光碎，绿锦蔽泥虬卷高。春风细雨走马去，珠落璀璀白罽袍。
李咸用,谢所知,狂歌狂舞慰风尘，心下多端亦懒言。早是乱离轻岁月，谁能愁悴过朝昏。圣朝公道如长在，贱子谋身自有门。却愧此时叨厚遇，他年何以报深恩。
元稹,竹部（石首县界）,竹部竹山近，岁伐竹山竹。伐竹岁亦深，深林隔深谷。朝朝冰雪行，夜夜豺狼宿。科首霜断蓬，枯形烧馀木。一束十馀茎，千钱百馀束。得钱盈千百，得粟盈斗斛。归来不买食，父子分半菽。持此欲何为，官家岁输促。我来荆门掾，寓食公堂肉。岂惟遍妻孥，亦以及僮仆。分尔有限资，饱我无端腹。愧尔不复言，尔生何太蹙。
李暠,奉和圣制送张说上集贤学士赐宴（赋得催字）,偃武尧风接，崇文汉道恢。集贤更内殿，清选自中台。佐命留侯业，词华博物才。天厨千品降，御酒百壶催。鹓鹭方成列，神仙喜暂陪。复欣同拜首，叨此颂良哉。
吕岩,宿州天庆观殿门留赠符离道士,秋景萧条叶乱飞，庭松影里坐移时。云迷鹤驾何方去，仙洞朝元失我期。
段成式,题石泉兰若,矗竹为篱松作门，石楠阴底藉芳荪。方袍近日少平叔，注得逍遥无处论。
NA,凤凰台怪和歌四首,深闺闲锁难成梦，那得同衾共绣床。一自与郎江上别，霜天更自觉宵长。愁听黄莺唤友声，空闺曙色梦初成。窗间总有花笺纸，难寄妾心字字明。寂静璇闺度岁年，并头莲叶又如钱。愁人独处那堪此，安得君来独枕眠。卧病匡床香屡添，夜深犹有一丝烟。怀君无计能成梦，更恨砧声到枕边。
于邺,书情,负郭有田在，年年长废耕。欲磨秋镜净，恐见白头生。未作一旬别，已过千里程。不知书与剑，十载两无成。
齐己,酬岳阳李主簿卷,把卷思高兴，潇湘阔浸门。无云生翠浪，有月动清魂。倚槛应穷底，凝情合到源。为君吟所寄，难甚至忘筌。
元稹,有酒十章,有酒有酒鸡初鸣，夜长睡足神虑清。悄然危坐心不平，浩思一气初彭亨。澒洞浩汗真无名，胡不终浑成。胡为沉浊以升清，矗然分画高下程。天蒸地郁群动萌，毛鳞裸介如鬇鬡。呜呼万物纷已生，我可奈何兮杯一倾。有酒有酒东方明，一杯既进吞元精。尚思天地之始名，一元既二分浊清。地居方直天体明，胡不八荒圢圢如砥平。胡山高屹崒海泓澄，胡不日车杲杲昼夜行，胡为月轮灭缺星fU盯，呜呼不得真宰情，我可奈何兮杯再倾。有酒有酒兮湛渌波，饮将愉兮气弥和。念万古之纷罗，我独慨然而浩歌。歌曰：天耶，地耶，肇万物耶，储胥大庭之君耶。恍耶，忽耶，有耶，传而信耻，久而谬耶。文字生而羲农作耶，仁义别而圣贤出耶。炎始暴耶，蚩尤炽耶，轩辕战耶，不得已耶。仁耶，圣耶，悯人之毒耶。天荡荡耶，尧穆穆耶。岂其让耶，归有德耶。舜其贪耶，德能嗣耶。岂其让耶，授有功耶。禹功大耶，人戴之耶。益不逮耶，启能德耶。家天下耶，荣后嗣耶。于后嗣之荣则可耶，于天下之荣其可耶。呜呼远尧舜之日耶，何弃舜之速耶。辛癸虐耶，汤武革耶。顺天意耶，公天下耶。踵夏荣嗣，私其公耶。并建万国，均其私耶。专征递伐，斗海内耶。秦扫其类，威定之耶。二代而陨，守不仁耶。汉魏而降，乘其机耶。短长理乱，系其术耶。尧耶，舜耶，终不可逮耶。将德之者不位，位者不逮其德耶。时耶，时耶，时其可耶。我可奈何兮一杯又进歌且歌。有酒有酒兮黯兮溟，仰天大呼兮，天漫漫兮高兮青。高兮漫兮吾孰知天否与灵。取人之仰者，无乃在乎昭昭乎曰与夫日星。何三光之并照兮，奄云雨之冥冥。幽妖倏忽兮水怪族形，鼋鼍岸走兮海若斗鲸。河溃溃兮愈浊，济翻翻兮不宁。蛇喷云而出穴，虎啸风兮屡鸣。污高巢而凤去兮，溺厚地而芝兰以之不生。葵心倾兮何向，松影直而孰明。人惧愁兮戴荣，天寂默兮无声。呜呼，天在云之上兮，人在云之下兮，又安能决云而上征。呜呼，既上征之不可兮，我奈何兮杯复倾。有酒有酒香满尊，君宁不饮开君颜。岂不知君饮此心恨，君今独醒谁与言。君宁不见飓风翻海火燎原，巨鳌唐突高焰延。精卫衔芦塞海溢，枯鱼喷沫救池燔。筋疲力竭波更大，鳍燋甲裂身已干。有翼劝尔升九天，有鳞劝尔登龙门。九天下视日月转，龙门上激雷雨奔。螗蜋虽怒谁尔惧，鹖旦虽啼谁尔怜。抟空意远风来壮，我可奈何兮一杯又进消我烦。有酒有酒歌且哀，江春例早多早梅。樱桃桃李相续开，间以木兰之秀香裴回。东风吹尽南风来，莺声渐涩花摧颓。四月清和艳残卉，芍药翻红蒲映水。夏龙痡毒雷雨多，蒲叶离披艳红死。红艳犹存榴树花，紫苞欲绽高笋牙。笋牙成竹冒霜雪，榴花落地还销歇。万古盈亏相逐行，君看夜夜当窗月。荣落亏盈可奈何，生成未遍霜霰过。霜霰过兮复奈何，灵芝夐绝荆棘多。荆棘多兮可奈何，可奈何兮终奈何。秦皇尧舜俱腐骨，我可奈何兮又进一杯歌复歌。有酒有酒方烂漫，饮酣拔剑心眼乱。声若雷砰目流电，醉舞翻环身眩转。乾纲倒轧坤维旋，白日横空星宿见，一夫心醉万物变。何况蚩尤之蹴蹋，安得不以熊罴战。呜呼，风后力牧得亲见，我可奈何兮又进一杯除健羡。有酒有酒兮告临江，风漫漫兮波长。渺渺兮注海，海苍苍兮路茫茫。彼万流之混入兮，又安能分若畎浍淮河与夫岷吴之巨江。味作咸而若一，虽甘淡兮谁谓尔为良。济涓涓而缕贯，将奈何兮万里之浑黄。鲸归穴兮渤溢，鳌载山兮低昂。阴火然兮众族沸渭，飓风作兮昼夜猖狂。顾千珍与万怪兮，皆委润而深藏。信天地之潴蓄兮，我可奈何兮一杯又进兮包大荒。有酒有酒兮日将落，馀光委照在林薄。阳乌撩乱兮屋上栖，阴怪跳趫兮水中跃。月争光兮星又繁，烧横空兮焰仍烁。我可奈何兮时既昏，一杯又进兮聊处廓。有酒有酒兮再祝，祝予心兮何欲。欲天泰而地宁，欲人康而岁熟。欲凤翥而鹓随兮，欲龙亨而骥逐。欲日盛而星微兮，欲滋兰而歼毒。欲人欲而天从，苟天未从兮，我可奈何兮一杯又进聊自足。
孙鲂,甘露寺紫薇花,蜀葵鄙下兼全落，菡萏清高且未开。赫日迸光飞蝶去，紫薇擎艳出林来。闻香不称从僧舍，见影尤思在酒杯。谁笑晚芳为贱劣，便饶春丽已尘埃。牵吟过夏惟忧尽，立看移时亦忘回。惆怅寓居无好地，懒能分取一枝栽。
唐彦谦,长陵,长安高阙此安刘，祔葬累累尽列侯。丰上旧居无故里，沛中原庙对荒丘。耳闻明主提三尺，眼见愚民盗一坏。千载腐儒骑瘦马，渭城斜月重回头。
无名氏,蜀选人嘲韩昭,嘉眉邛蜀，侍郎骨肉。导江青城，侍郎情亲。果阆二州，侍郎自留。巴蓬集壁，侍郎不识。
贾岛,寄河中杨少尹,非惟咎曩时，投刺诣门迟。怅望三秋后，参差万里期。禹留疏凿迹，舜在寂寥祠。此到杳难共，回风逐所思。
刘沧,过北邙山,散漫黄埃满北原，折碑横路碾苔痕。空山夜月来松影，荒冢春风变木根。漠漠兔丝罗古庙，翩翩丹旐过孤村。白杨落日悲风起，萧索寒巢鸟独奔。
陈羽,洛下赠彻公,天竺沙门洛下逢，请为同社笑相容。支颐忽望碧云里，心爱嵩山第几重。
徐铉,临石步港,埼岸堕萦带，微风起细涟。绿阴三月后，倒影乱峰前。吹浪游鳞小，黏苔碎石圆。会将腰下组，换取钓鱼船。
董思恭,咏琵琶（一作太宗诗）,半月无双影，金花有四时。摧藏千里态，掩抑几重悲。促节萦红袖，清音满翠帷。驶弹风响急，缓曲钏声迟。空馀关陇恨，因此代相思。
来鹄,病起,春初一卧到秋深，不见红芳与绿阴。窗下展书难久读，池边扶杖欲闲吟。藕穿平地生荷叶，笋过东家作竹林。在舍浑如远乡客，诗僧酒伴镇相寻。
白居易,杭州春望,望海楼明照曙霞，护江堤白蹋晴沙。涛声夜入伍员庙，柳色春藏苏小家。红袖织绫夸柿蒂，青旗沽酒趁梨花。谁开湖寺西南路，草绿裙腰一道斜。
韩愈,南山诗,吾闻京城南，兹惟群山囿。东西两际海，巨细难悉究。山经及地志，茫昧非受授。团辞试提挈，挂一念万漏。欲休谅不能，粗叙所经觏。尝升崇丘望，戢戢见相凑。晴明出棱角，缕脉碎分绣。蒸岚相澒洞，表里忽通透。无风自飘簸，融液煦柔茂。横云时平凝，点点露数岫。天空浮修眉，浓绿画新就。孤撑有巉绝，海浴褰鹏噣。春阳潜沮洳，濯濯吐深秀。岩峦虽嵂崒，软弱类含酎。夏炎百木盛，荫郁增埋覆。神灵日歊歔，云气争结构。秋霜喜刻轹，磔卓立癯瘦。参差相叠重，刚耿陵宇宙。冬行虽幽墨，冰雪工琢镂。新曦照危峨，亿丈恒高袤。明昏无停态，顷刻异状候。西南雄太白，突起莫间簉。藩都配德运，分宅占丁戊。逍遥越坤位，诋讦陷乾窦。空虚寒兢兢，风气较搜漱。朱维方烧日，阴霰纵腾糅。昆明大池北，去觌偶晴昼。绵联穷俯视，倒侧困清沤。微澜动水面，踊跃躁猱狖。惊呼惜破碎，仰喜呀不仆。前寻径杜墅，岔蔽毕原陋。崎岖上轩昂，始得观览富。行行将遂穷，岭陆烦互走。勃然思坼裂，拥掩难恕宥。巨灵与夸蛾，远贾期必售。还疑造物意，固护蓄精祐。力虽能排斡，雷电怯呵诟。攀缘脱手足，蹭蹬抵积甃。茫如试矫首，堛塞生怐愗。威容丧萧爽，近新迷远旧。拘官计日月，欲进不可又。因缘窥其湫，凝湛閟阴兽。鱼虾可俯掇，神物安敢寇。林柯有脱叶，欲堕鸟惊救。争衔弯环飞，投弃急哺鷇。旋归道回睨，达枿壮复奏。吁嗟信奇怪，峙质能化贸。前年遭谴谪，探历得邂逅。初从蓝田入，顾盻劳颈脰。时天晦大雪，泪目苦矇瞀。峻涂拖长冰，直上若悬溜。褰衣步推马，颠蹶退且复。苍黄忘遐睎，所瞩才左右。杉篁咤蒲苏，杲耀攒介胄。专心忆平道，脱险逾避臭。昨来逢清霁，宿愿忻始副。峥嵘跻冢顶，倏闪杂鼯鼬。前低划开阔，烂漫堆众皱。或连若相从，或蹙若相斗。或妥若弭伏，或竦若惊雊。或散若瓦解，或赴若辐凑。或翩若船游，或决若马骤。或背若相恶，或向若相佑。或乱若抽笋，或嵲若注灸。或错若绘画，或缭若篆籀。或罗若星离，或蓊若云逗。或浮若波涛，或碎若锄耨。或如贲育伦，赌胜勇前购。先强势已出，后钝嗔bz譳。或如帝王尊，丛集朝贱幼。虽亲不亵狎，虽远不悖谬。或如临食案，肴核纷饤饾。又如游九原，坟墓包椁柩。或累若盆罂，或揭若bB豆。或覆若曝鳖，或颓若寝兽。或蜿若藏龙，或翼若搏鹫。或齐若友朋，或随若先后。或迸若流落，或顾若宿留。或戾若仇雠，或密若婚媾。或俨若峨冠，或翻若舞袖。或屹若战阵，或围若蒐狩。或靡然东注，或偃然北首。或如火熹焰，或若气饙馏。或行而不辍，或遗而不收。或斜而不倚，或弛而不彀。或赤若秃鬝，或熏若柴槱。或如龟拆兆，或若卦分繇。或前横若剥，或后断若姤。延延离又属，夬夬叛还遘。喁喁鱼闯萍，落落月经宿。誾誾树墙垣，巘巘驾库厩。参参削剑戟，焕焕衔莹琇。敷敷花披萼，k7々屋摧霤。悠悠舒而安，兀兀狂以狃。超超出犹奔，蠢蠢骇不懋。大哉立天地，经纪肖营腠。厥初孰开张，黾勉谁劝侑。创兹朴而巧，戮力忍劳疚。得非施斧斤，无乃假诅咒。鸿荒竟无传，功大莫酬僦。尝闻于祠官，芬苾降歆嗅。斐然作歌诗，惟用赞报酭。
权德舆,侍从游后湖宴坐,绝境殊不远，湖塘直吾庐。烟霞旦夕生，泛览诚可娱。慈颜俯见喻，辍尔诗与书。清旭理轻舟，嬉游散烦劬。宿雨荡残燠，惠风与之俱。心灵一开旷，机巧眇已疏。中流有荷花，花实相芬敷。田田绿叶映，艳艳红姿舒。繁香好风结，净质清露濡。丹霞无容辉，嫭色亦踟蹰。秾芳射水木，欹叶游龟鱼。化工若有情，生植皆不如。轻舟任沿溯，毕景乃踌躇。家人亦恬旷，稚齿皆忻愉。素弦激凄清，旨酒盈樽壶。寿觞既频献，乐极随歌呼。圆月初出海，澄辉来满湖。清光照酒酣，俯倾百虑无。以兹心目畅，敌彼名利途。轻肥何为者，浆藿自有馀。愿销区中累，保此湖上居。无用诚自适，年年玩芙蕖。
马戴,送顾少府之永康,婺女星边去，春生即有花。寒关云复雪，古渡草连沙。宿次吴江晚，行侵日徼斜。官传梅福政，县顾赤松家。烧起明山翠，潮回动海霞。清高宜阅此，莫叹近天涯。
罗隐,寄第五尊师,苕溪烟月久因循，野鹤衣裘独茧纶。只说泊船无定处，不知携手是何人。朱黄拣日囚尸鬼，青白临时注脑神。欲访先生问经诀，世间难得不由身。
卢怀慎,奉和圣制龙池篇,代邸东南龙跃泉，清漪碧浪远浮天。楼台影就波中出，日月光疑镜里悬。雁沼洄流成舜海，龟书荐社应尧年。大川既济惭为楫，报德空思奉细涓。
皎然,南池杂咏五首·溪云,舒卷意何穷，萦流复带空。有形不累物，无迹去随风。莫怪长相逐，飘然与我同。
许浑,下第贻友人,身在关西家洞庭，夜寒歌苦烛荧荧。人心高下月中桂，客思往来波上萍。马氏识君眉最白，阮公留我眼长青。花前失意共寥落，莫遣东风吹酒醒。
李煜,长相思（一名双红豆、山渐青、忆多娇）,一重山，两重山。山远天高烟水寒，相思枫叶丹。菊花开，菊花残。塞雁高飞人未还，一帘风月闲。云一涡，玉一梭。澹澹衫儿薄薄罗，轻颦双黛螺。秋风多，雨如和。帘外芭蕉三两窠，夜长人奈何。
白居易,池上早秋,荷芰绿参差，新秋水满池。早凉生北槛，残照下东篱。露饱蝉声懒，风干柳意衰。过潘二十岁，何必更愁悲。
王建,饮马长城窟,长城窟，长城窟边多马骨。古来此地无井泉，赖得秦家筑城卒。征人饮马愁不回，长城变作望乡堆。蹄踪未干人去近，续后马来泥污尽。枕弓睡著待水生，不见阴山在前阵。马蹄足脱装马头，健儿战死谁封侯。
于武陵,东门路,东门车马路，此路在浮沉。白日若不落，红尘应更深。从来名利地，皆起是非心。所以青青草，年年生汉阴。
白居易,雪中寄令狐相公，兼呈梦得,兔园春雪梁王会，想对金罍咏玉尘。今日相如身在此，不知客右坐何人。
陆弘休,和訾家洲宴游,新春蕊绽訾家洲，信是南方最胜游。酒满百分殊不怕，人添一岁更堪愁。莺声暗逐歌声艳，花态还随舞态羞。莫惜今朝同酩酊，任他龟鹤与蜉蝣。
罗隐,暇日投钱尚父,牛斗星边女宿间，栋梁虚敞丽江关。望高汉相东西阁，名重淮王大小山。醴设斗倾金凿落，马归争撼玉连环。自惭麋鹿无能事，未报深恩鬓已斑。
韦庄,酬吴秀才霅川相送,一叶南浮去似飞，楚乡云水本无依。离心不忍闻春鸟，病眼何堪送落晖。掺袂客从花下散，棹舟人向镜中归。夫君别我应惆怅，十五年来识素衣。
杜甫,王十五司马弟出郭相访，兼遗营茅屋赀,客里何迁次，江边正寂寥。肯来寻一老，愁破是今朝。忧我营茅栋，携钱过野桥。他乡唯表弟，还往莫辞遥。
李商隐,乐游原,万树鸣蝉隔岸虹，乐游原上有西风。羲和自趁虞泉宿，不放斜阳更向东。
姚合,原上新居（一作王建诗）,秋来梨果熟，行哭小儿饥。邻富鸡长往，庄贫客渐稀。借牛耕地晚，卖树纳钱迟。墙下当官道，依前夹竹篱。
白衫举子,歌,执板狂歌乞个钱，尘中流浪且随缘。直饶到老常如此，犹胜危时弄化权。
白居易,忆江南词三首（此曲亦名《谢秋娘》，每首五句）,江南好，风景旧曾谙。日出江花红胜火，春来江水绿如蓝。能不忆江南？江南忆，最忆是杭州。山寺月中寻桂子，郡亭枕上看潮头。何日更重游？江南忆，其次忆吴宫。吴酒一杯春竹叶，吴娃双舞醉芙蓉。早晚复相逢。
白居易,北院,北院人稀到，东窗事最偏。竹烟行灶上，石壁卧房前。性拙身多暇，心慵事少缘。还如病居士，唯置一床眠。
许浑,雨后思湖上居（─作雨中忆湖山居）,前山风雨凉，歇马坐垂杨。何处芙蓉落，南渠秋水香。
聂夷中,杂曲歌辞·大垂手,金刀翦轻云，盘用黄金缕。装束赵飞燕，教来掌上舞。舞罢飞燕死，片片随风去。
张九龄,郡舍南有园畦杂树聊以永日,为郡久无补，越乡空复深。苟能秉素节，安用叨华簪。却步园畦里，追吾野逸心。形骸拘俗吏，光景赖闲林。内讼诚知止，外言犹匪忱。成蹊谢李径，卫足感葵阴。荣达岂不伟，孤生非所任。江城何寂历，秋树亦萧森。下有北流水，上有南飞禽。我愿从归翼，无然坐自沉。
关盼盼,临殁口吟,儿童不识冲天物，漫把青泥污雪毫。
杜甫,百忧集行（王筠诗百忧俱集断人肠）,忆年十五心尚孩，健如黄犊走复来。庭前八月梨枣熟，一日上树能千回。即今倏忽已五十，坐卧只多少行立。强将笑语供主人，悲见生涯百忧集。入门依旧四壁空，老妻睹我颜色同。痴儿未知父子礼，叫怒索饭啼门东。
赵嘏,二（一作寒食遣怀）,折柳城边起暮愁，可怜春色独怀忧。伤心正叹人间事，回首更惭江上鸥。鶗鴂声中寒食雨，芙蓉花外夕阳楼。凭高满眼送清渭，去傍故山山下流。
鲍溶,旧镜,团团铜镜似潭水，心爱玉颜私自亲。一经离别少年改，难与清光相见新。
权德舆,奉和圣制九日言怀赐中书门下及百寮,令节在丰岁，皇情喜乂安。丝竹调六律，簪裾列千官。烟霜暮景清，水木秋光寒。筵开曲池上，望尽终南端。天文丽庆霄，墨妙惊飞鸾。愿言黄花酒，永奉今日欢。
皇甫冉,杂言迎神词二首·送神,露沾衣，月隐壁；气凄凄，人寂寂，风回雨度虚瑶席。来无声，去无迹，神心降和福远客。
郑谷,望湘亭,湘水似伊水，湘人非故人。登临独无语，风柳自摇春。
姚合,酬令狐郎中见寄,昨是儿童今是翁，人间日月急如风。常闻欲向沧江去，除我无人与子同。
齐己,将归旧山留别错公,旧峰前昨下来时，白石丛丛间紫薇。章句不堪歌有道，溪山只合退无机。云含暧态晴犹在，鹤养闲神昼不飞。欲去更思过丈室，二年频此揖清晖。
贾岛,赴南巴留别苏台知己,人过梅岭上，岁岁北风寒。落日孤舟去，青山万里看。猿声湘水静，草色洞庭宽。已料生涯事，只应持钓竿。
王建,江南三台词四首,扬州桥边少妇，长安城里商人。二年不得消息，各自拜鬼求神。青草湖边草色，飞猿岭上猿声。万里湘江客到，有风有雨人行。树头花落花开，道上人去人来。朝愁暮愁即老，百年几度三台。闻身强健且为，头白齿落难追。准拟百年千岁，能得几许多时。
马怀素,兴庆池侍宴应制,积水逶迤绕直城，含虚皎镜有馀清。图云曲榭连缇幕，映日中塘间彩旌。赏洽犹闻箫管沸，欢留更睹木兰轻。无劳海上寻仙客，即此蓬莱在帝京。
赵嘏,哭李进士,牵马街中哭送君，灵车辗雪隔城闻。唯有山僧与樵客，共舁孤榇入幽坟。
郑谷,感怀投时相,非才偶忝直文昌，两鬓年深一镜霜。待漏敢辞称小吏，立班犹未出中行。孤吟马迹抛槐陌，远梦渔竿掷苇乡。丞相旧知为学苦，更教何处贡篇章。
皎然,送道契上人之越觐大夫叔,楚僧推后辈，唐本学新经。外国传香氎，何人施竹瓶。秋风别李寺，春日向柯亭。大阮今为郡，看君眼最青。
李群玉,晓宴,金波西倾银汉落，绿树含烟倚朱阁。晓华胧xz闻调笙，一点残灯隔罗幕。
张籍,寄衣曲,织素缝衣独苦辛，远因回使寄征人。官家亦自寄衣去，贵从妾手著君身。高堂姑老无侍子，不得自到边城里。殷勤为看初著时，征夫身上宜不宜。
李颀,赠张旭,张公性嗜酒，豁达无所营。皓首穷草隶，时称太湖精。露顶据胡床，长叫三五声。兴来洒素壁，挥笔如流星。下舍风萧条，寒草满户庭。问家何所有，生事如浮萍。左手持蟹螯，右手执丹经。瞪目视霄汉，不知醉与醒。诸宾且方坐，旭日临东城。荷叶裹江鱼，白瓯贮香粳。微禄心不屑，放神于八纮。时人不识者，即是安期生。
顾况,幽居弄,苔衣生，花露滴，月入西林荡东壁。扣商占角两三声，洞户谿窗一冥寂。独去沧洲无四邻，身婴世网此何身。关情命曲寄惆怅，久别山南山里人。
孟郊,题韦承总吴王故城下幽居（韦生，相门子孙）,才饱身自贵，巷荒门岂贫。韦生堪继相，孟子愿依邻。夜思琴语切，昼情茶味新。霜枝留过鹊，风竹扫蒙尘。郢唱一声发，吴花千片春。对君何所得，归去觉情真。
徐凝,自鄂渚至河南将归江外留辞侍郎,一生所遇唯元白，天下无人重布衣。欲别朱门泪先尽，白头游子白身归。
罗隐,城西作,从军无一事，终日掩空斋。道薄交游少，才疏进取乖。野禽鸣聒耳，庭草绿侵阶。幸自同樗栎，何妨惬所怀。
罗隐,严陵滩,中都九鼎勤英髦，渔钓牛蓑且遁逃。世祖升遐夫子死，原陵不及钓台高。
马戴,送王道士（一作秦系诗）,真人俄整舄，双鹤屡飞翔。恐入壶中住，须传肘后方。霓裳云气润，石径术苗香。一去何时见，仙家日月长。
李贺,客游,悲满千里心，日暖南山石。不谒承明庐，老作平原客。四时别家庙，三年去乡国。旅歌屡弹铗，归问时裂帛。
欧阳炯,菩萨蛮,晓来中酒和春睡，四支无力云鬟坠。斜卧脸波春，玉郎休恼人。日高犹未起，为恋鸳鸯被。鹦鹉语金笼，道儿还是慵。红炉暖阁佳人睡，隔帘飞雪添寒气。小院奏笙歌，香风簇绮罗。酒倾金盏满，兰烛重开宴。公子醉如泥，天街闻马嘶。翠眉双脸新妆薄，幽闺斜卷青罗幕。寒食百花时，红繁香满枝。双双梁燕语，蝶舞相随去。肠断正思君，闲眠冷绣茵。画屏绣阁三秋雨，香唇腻脸偎人语。语罢欲天明，娇多梦不成。晓街钟鼓绝，嗔道如今别。特地气长吁，倚屏弹泪珠。
李峤,拟古东飞伯劳西飞燕（一本题作东飞伯劳歌）,传书青鸟迎箫凤，巫岭荆台数通梦。谁家窈窕住园楼，五马千金照陌头。罗裙玉珮当轩出，点翠施红竞春日。佳人二八盛舞歌，羞将百万呈双蛾。庭前芳树朝夕改，空驻妍华欲谁待。
李频,送友人游蜀,东堂虽不捷，西去复何愁。蜀马知归路，巴山似旧游。星临剑阁动，花落锦江流。鼓吹青林下，时闻祭武侯。
徐铉,又绝句寄题毗陵驿,曾持使节驻毗陵，长与州人有旧情。为向驿桥风月道，舍人髭鬓白千茎。
白居易,春尽日宴罢，感事独吟（开成五年三月三十日作）,五年三月今朝尽，客散筵空独掩扉。病共乐天相伴住，春随樊子一时归。闲听莺语移时立，思逐杨花触处飞。金带缒腰衫委地，年年衰瘦不胜衣。
杜甫,遣愁,养拙蓬为户，茫茫何所开。江通神女馆，地隔望乡台。渐惜容颜老，无由弟妹来。兵戈与人事，回首一悲哀。
宋之问,奉和幸神皋亭应制,清跸喧黄道，乘舆降紫宸。霜戈凝晓日，云管发阳春。台古全疑汉，林馀半识秦。宴酣诗布泽，节改令行仁。昔恃山河险，今依道德淳。多惭献嘉颂，空累属车尘。
杜甫,王竟携酒，高亦同过，共用寒字,卧病荒郊远，通行小径难。故人能领客，携酒重相看。自愧无鲑菜，空烦卸马鞍。移樽劝山简，头白恐风寒。
杜甫,戏作俳谐体遣闷二首,异俗吁可怪，斯人难并居。家家养乌鬼，顿顿食黄鱼。旧识能为态，新知已暗疏。治生且耕凿，只有不关渠。西历青羌板，南留白帝城。於菟侵客恨，粔籹作人情。瓦卜传神语，畬田费火声。是非何处定，高枕笑浮生。
崔涂,南涧耕叟,年年南涧滨，力尽志犹存。雨雪朝耕苦，桑麻岁计贫。战添丁壮役，老忆太平春。见说经荒后，田园半属人。
郑谷,乾符丙申岁奉试春涨曲江池（用春字）,王泽尚通津，恩波此日新。深疑一夜雨，宛似五湖春。泛滟翘振鹭，澄清跃紫鳞。翠低孤屿柳，香失半汀蘋。凤辇寻佳境，龙舟命近臣。桂花如入手，愿作从游人。
李峤,游禁苑陪幸临渭亭遇雪应制,同云接野烟，飞雪暗长天。拂树添梅色，过楼助粉妍。光含班女扇，韵入楚王弦。六出迎仙藻，千箱答瑞年。
杨衡,旅次江亭,扣舷不能寐，皓露清衣襟。弥伤孤舟夜，远结万里心。幽兴惜瑶草，素怀寄鸣琴。三奏月初上，寂寥寒江深。
胡曾,咏史诗·房陵,赵王一旦到房陵，国破家亡百恨增。魂断丛台归不得，夜来明月为谁升。
唐彦谦,骊山道中,月殿真妃下彩烟，渔阳追虏及汤泉。君王指点新丰树，几不亲留七宝鞭。
李商隐,重有感,玉帐牙旗得上游，安危须共主君忧。窦融表已来关右，陶侃军宜次石头。岂有蛟龙愁失水，更无鹰隼与高秋。昼号夜哭兼幽显，早晚星关雪涕收。
王绩,野望,东皋薄暮望，徙倚欲何依。树树皆秋色，山山唯落晖。牧人驱犊返，猎马带禽归。相顾无相识，长歌怀采薇。
顾况,寄秘书包监,一别长安路几千，遥知旧日主人怜。贾生只是三年谪，独自无才已四年。
杜牧,华清宫,零叶翻红万树霜，玉莲开蕊暖泉香。行云不下朝元阁，一曲淋铃泪数行。
皇甫冉,曾东游以诗寄之,出郭离言多，回车始知远。寂然层城暮，更念前山转。总辔越成皋，浮舟背梁苑。朝朝劳延首，往往若在眼。落日孤云还，边愁迷楚关。如何溆花发，复对游子颜。古寺杉栝里，连樯洲渚间。烟生海西岸，云见吴南山。惊风扫芦荻，翻浪连天白。正是扬帆时，偏逢江上客。由来许佳句，况乃惬所适。嵯峨天姥峰，翠色春更碧。气凄湖上雨，月净剡中夕。钓艇或相逢，江蓠又堪摘。迢迢始宁墅，芜没谢公宅。朱槿列摧墉，苍苔遍幽石。顾予任疏懒，期尔振羽翮。沧洲未可行，须售金门策。
杜甫,渔阳,渔阳突骑犹精锐，赫赫雍王都节制。猛将飘然恐后时，本朝不入非高计。禄山北筑雄武城，旧防败走归其营。系书请问燕耆旧，今日何须十万兵。
刘驾,春夜二首（后首一作秋怀）,一别杜陵归未期，只凭魂梦接亲知。近来欲睡兼难睡，夜夜夜深闻子规。几岁干戈阻路岐，忆山心切与心违。时难何处披衷抱，日日日斜空醉归。
刘商,行营即事,万姓厌干戈，三边尚未和。将军夸宝剑，功在杀人多。
冯延巳,如梦令,尘拂玉台鸾镜，凤髻不堪重整。绡帐泣流苏，愁掩玉屏人静。多病，多病，自是行云无定。
周昙,春秋战国门·武公,猛兽来兵只为文，岂宜凉德拟图尊。君看豹彩蒙麋质，人取无难必不存。
雍陶,罢还边将,白须虏将话边事，自失公权怨语多。汉主岂劳思李牧，赵王犹是用廉颇。新鹰饱肉唯闲猎，旧剑生衣懒更磨。百战无功身老去，羡他年少渡黄河。
越溪杨女,联句,珠帘半床月，青竹满林风。何事今宵景，无人解语同。
杜荀鹤,冬末自长沙游桂岭留献所知,家隔重湖归未期，更堪南去别深知。前程笑到山多处，上马愁逢岁尽时。四海内无容足地，一生中有苦心诗。朱门只见朱门事，独把孤寒问阿谁。
胡曾,咏史诗·汨罗,襄王不用直臣筹，放逐南来泽国秋。自向波间葬鱼腹，楚人徒倚济川舟。
万楚,茱萸女,山阴柳家女，九日采茱萸。复得东邻伴，双为陌上姝。插枝著高髻，结子置长裾。作性常迟缓，非关诧丈夫。平明折林樾，日入返城隅。侠客要罗袖，行人挑短书。蛾眉自有主，年少莫踟蹰。
陈子良,上之回,承平重游乐，诏跸上之回。属车响流水，清笳转落梅。岭云盖道转，岩花映绶开。下辇便高宴，何如在瑶台。
储光羲,洛桥送别,河桥送客舟，河水正安流。远见轻桡动，遥怜故国游。海禽逢早雁，江月值新秋。一听南津曲，分明散别愁。
白居易,和答诗十首·答桐花,山木多蓊郁，兹桐独亭亭。叶重碧云片，花簇紫霞英。是时三月天，春暖山雨晴。夜色向月浅，暗香随风轻。行者多商贾，居者悉黎氓。无人解赏爱，有客独屏营。手攀花枝立，足蹋花影行。生怜不得所，死欲扬其声。截为天子琴，刻作古人形。云待我成器，荐之于穆清。诚是君子心，恐非草木情。胡为爱其华，而反伤其生。老龟被刳肠，不如无神灵。雄鸡自断尾，不愿为牺牲。况此好颜色，花紫叶青青。宜遂天地性，忍加刀斧刑。我思五丁力，拔入九重城。当君正殿栽，花叶生光晶。上对月中桂，下覆阶前蓂。泛拂香炉烟，隐映斧藻屏。为君布绿阴，当暑荫轩楹。沉沉绿满地，桃李不敢争。为君发清韵，风来如叩琼。泠泠声满耳，郑卫不足听。受君封植力，不独吐芬馨。助君行春令，开花应晴明。受君雨露恩，不独含芳荣。戒君无戏言，翦叶封弟兄。受君岁月功，不独资生成。为君长高枝，凤凰上头鸣。一鸣君万岁，寿如山不倾。再鸣万人泰，泰阶为之平。如何有此用，幽滞在岩坰。岁月不尔驻，孤芳坐凋零。请向桐枝上，为余题姓名。待余有势力，移尔献丹庭。
白居易,酬和元九东川路诗十二首·嘉陵夜有怀二首,露湿墙花春意深，西廊月上半床阴。怜君独卧无言语，唯我知君此夜心。不明不暗胧胧月，不暖不寒慢慢风。独卧空床好天气，平明闲事到心中。
皇甫冉,巫山峡,巫峡见巴东，迢迢出半空。云藏神女馆，雨到楚王宫。朝暮泉声落，寒暄树色同。清猿不可听，偏在九秋中。
无可,寄姚谏议,鸣鞭静路尘，籍籍谏垣臣。函疏辞专密，炉香立独亲。箧多临水作，窗宿卧云人。危坐开寒纸，灯前起草频。
陆龟蒙,大堤,大堤春日暮，骢马解镂衢。请君留上客，容妾荐雕胡。
崔道融,寓题,海上乘查便合仙，若无仙骨未如船。人间亦有支机石，虚被声名到洞天。
乔知之,拟古赠陈子昂,惸惸孤形影，悄悄独游心。以此从王事，常与子同衾。别离三河间，征战二庭深。胡天夜雨霜，胡雁晨南翔。节物感离居，同衾违故乡。南归日将远，北方尚蓬飘。孟秋七月时，相送出外郊。海风吹凉木，边声响梢梢。勤役千万里，将临五十年。心事为谁道，抽琴歌坐筵。一弹再三叹，宾御泪潺湲。送君竟此曲，从兹长绝弦。
刘禹锡,和西川李尚书伤孔雀及薛涛之什,玉儿已逐金镮葬，翠羽先随秋草萎。唯见芙蓉含晓露，数行红泪滴清池。
子兰,长安早秋,风舞槐花落御沟，终南山色入城秋。门门走马征兵急，公子笙歌醉玉楼。
白居易,残酌晚餐,闲倾残酒后，暖拥小炉时。舞看新翻曲，歌听自作词。鱼香肥泼火，饭细滑流匙。除却慵馋外，其馀尽不知。
张说,夕宴房主簿舍,岁晏关雍空，风急河渭冰。薄游羁物役，微尚惬远凭。旅馆月宿永，闭扃云思兴。伊人美修夜，朋酒惠来称。交谈既清雅，琴吹亦凄凝。不逢君蹇涸，幽意长郁蒸。
皮日休,赤门堰白莲花,缟带与纶巾，轻舟漾赤门。千回紫萍岸，万顷白莲村。荷露倾衣袖，松风入髻根。潇疏今若此，争不尽馀尊。
林宽,下第寄欧阳瓒,诗人道僻命多奇，更值干戈乱起时。莫作江宁王少府，一生吟苦竟谁知。
杜牧,月,三十六宫秋夜深，昭阳歌断信沈沈。唯应独伴陈皇后，照见长门望幸心。
张钦敬,洛出书,浮空九洛水，瑞圣千年质。奇象八卦分，图书九畴出。含微卜筮远，抱数阴阳密。中得天地心，傍探鬼神吉。昔闻夏禹代，今献唐尧日。谬此叙彝伦，寰宇贺清谧。
陈羽,题舞花山大师遗居,西过流沙归路长，一生遗迹在东方。空堂寂寞闭灯影，风动四山松柏香。
陈陶,送秦炼师,紫府静沈沈，松轩思别吟。水流宁有意，云泛本无心。锦洞桃花远，青山竹叶深。不因时卖药，何路更相寻。
NA,杂曲歌辞·伊川歌第三,闻道黄花戍，频年不解兵。可怜闺里月，偏照汉家营。
齐己,寄怀江西徵岷二律师,乱后江边寺，堪怀二律师。几番新弟子，一样旧威仪。院影连春竹，窗声接雨池。共缘山水癖，久别共题诗。
顾况,李供奉弹箜篌歌,国府乐手弹箜篌，赤黄绦索金鎝头。早晨有敕鸳鸯殿，夜静遂歌明月楼。起坐可怜能抱撮，大指调弦中指拨。腕头花落舞制裂，手下鸟惊飞拨剌。珊瑚席，一声一声鸣锡锡；罗绮屏，一弦一弦如撼铃。急弹好，迟亦好；宜远听，宜近听。左手低，右手举，易调移音天赐与。大弦似秋雁，联联度陇关；小弦似春燕，喃喃向人语。手头疾，腕头软，来来去去如风卷。声清泠泠鸣索索，垂珠碎玉空中落。美女争窥玳瑁帘，圣人卷上真珠箔。大弦长，小弦短，小弦紧快大弦缓。初调锵锵似鸳鸯水上弄新声，入深似太清仙鹤游秘馆。李供奉，仪容质，身才稍稍六尺一。在外不曾辄教人，内里声声不遣出。指剥葱，腕削玉，饶盐饶酱五味足。弄调人间不识名，弹尽天下崛奇曲。胡曲汉曲声皆好，弹著曲髓曲肝脑。往往从空入户来，瞥瞥随风落春草。草头只觉风吹入，风来草即随风立。草亦不知风到来，风亦不知声缓急。爇玉烛，点银灯；光照手，实可憎。只照箜篌弦上手，不照箜篌声里能。驰凤阙，拜鸾殿，天子一日一回见。王侯将相立马迎，巧声一日一回变。实可重，不惜千金买一弄。银器胡瓶马上驮，瑞锦轻罗满车送。此州好手非一国，一国东西尽南北。除却天上化下来，若向人间实难得。
李中,寄庐山庄隐士,烟萝拥竹关，物外自求安。逼枕溪声近，当檐岳色寒。药苗应自采，琴调对谁弹。待了浮名后，依君共挂冠。
王维,自大散以往深林密竹磴道盘曲四五十里至黄牛岭见黄花川,危径几万转，数里将三休。回环见徒侣，隐映隔林丘。飒飒松上雨，潺潺石中流。静言深溪里，长啸高山头。望见南山阳，白露霭悠悠。青皋丽已净，绿树郁如浮。曾是厌蒙密，旷然销人忧。
许浑,酬邢杜二员外,雪带东风洗画屏，客星悬处聚文星。未归嵩岭暮云碧，久别杜陵春草青。熊轼并驱因雀噪，隼旟齐驻是鸿冥。岂知京洛旧亲友，梦绕潺湲江上亭。
薛涛,句,枝迎南北鸟，叶送往来风。
李频,秋夜对月寄凤翔范书记,月过秋霖后，光应夜夜清。一回相忆起，几度独吟行。河汉东西直，山川远近明。寸心遥往处，新有雁来声。
孟郊,赠苏州韦郎中使君,谢客吟一声，霜落群听清。文含元气柔，鼓动万物轻。嘉木依性植，曲枝亦不生。尘埃徐庾词，金玉曹刘名。章句作雅正，江山益鲜明。萍蘋一浪草，菰蒲片池荣。曾是康乐咏，如今搴其英。顾惟菲薄质，亦愿将此并。
白居易,答崔十八见寄,明朝欲见琴尊伴，洗拭金杯拂玉徽。君乞曹州刺史替，我抛刑部侍郎归。倚疮老马收蹄立，避箭高鸿尽翅飞。岂料洛阳风月夜，故人垂老得相依。
张说,唐封泰山乐章·雍和,俎豆有馥，粢盛絜丰。亦有和羹，既戒既平。鼓钟管磬，肃唱和鸣。皇皇我祖，来我思成。
刘商,题刘偃庄,何事退耕沧海畔，闲看富贵白云飞。门前种稻三回熟，县里官人四考归。
何光远,与何光远赠答诗（何光远伤春吟）,檐上檐前燕语新，花开柳发自伤神。谁能将我相思意，说与江隈解佩人。
温庭筠,题崔公池亭旧游（一作题怀贞亭旧游）,皎镜方塘菡萏秋，此来重见采莲舟。谁能不逐当年乐，还恐添成异日愁。红艳影多风袅袅，碧空云断水悠悠。檐前依旧青山色，尽日无人独上楼。
戴叔伦,过贾谊旧居,楚乡卑湿叹殊方，鵩赋人非宅已荒。谩有长书忧汉室，空将哀些吊沅湘。雨馀古井生秋草，叶尽疏林见夕阳。过客不须频太息，咸阳宫殿亦凄凉。
刘禹锡,泽宫诗,秩秩泽宫，有的维鹄。祁祁庶士，于以干禄。彼鹄斯微，若止若翔。千里之差，起于毫芒。我矢既直，我弓既良，依于高墉，因我不臧。高墉伊何，维器与时。视之以心，谁谓鹄微。
王建,春意二首,去日丁宁别，情知寒食归。缘逢好天气，教熨看花衣。谁是杏园主，一枝临古岐。从伤早春意，乞取欲开枝。
岑参,晚过盘石寺礼郑和尚,暂诣高僧话，来寻野寺孤。岸花藏水碓，溪水映风炉。顶上巢新鹊，衣中带旧珠。谈禅未得去，辍棹且踟蹰。
孟郊,赠黔府王中丞楚,旧说天下山，半在黔中青。又闻天下泉，半落黔中鸣。山水千万绕，中有君子行。儒风一以扇，污俗心皆平。我愿中国春，化从异方生。昔为阴草毒，今为阳华英。嘉实缀绿蔓，凉湍泻清声。逍遥物景胜，视听空旷并。困骥犹在辕，沉珠尚隐精。路遐莫及眄，泥污日已盈。岁晏将何从，落叶甘自轻。
权德舆,祗役江西路上以诗代书寄内,辛苦事行役，风波倦晨暮。摇摇结遐心，靡靡即长路。别来如昨日，每见缺蟾兔。潮信催客帆，春光变江树。宦游岂云惬，归梦无复数。愧非超旷姿，循此跼促步。笑言思暇日，规劝多远度。鹑服我久安，荆钗君所慕。伊予多昧理，初不涉世务。适因拥肿材，成此懒慢趣。一身常抱病，不复理章句。胸中无町畦，与物且多忤。既非大川楫，则守南山雾。胡为出处间，徒使名利污。羁孤望予禄，孩稚待我餔。未能即忘怀，恨恨以此故。终当税鞿鞅，岂待毕婚娶。如何久人寰，俯仰学举措。衡茅去迢递，水陆两驰骛。晰晰窥晓星，涂涂践朝露。静闻田鹤起，远见沙鸨聚。怪石不易跻，急湍那可溯。渔商闻远岸，烟火明古渡。下碇夜已深，上碕波不驻。畏途信非一，离念纷难具。枕席有馀清，壶觞无与晤。南方出兰桂，归日自分付。北窗留琴书，无乃委童孺。春江足鱼雁，彼此勤尺素。早晚到中闺，怡然两相顾。
杜牧,春怀,年光何太急，倏忽又青春。明月谁为主，江山暗换人。莺花潜运老，荣乐渐成尘。遥忆朱门柳，别离应更频。
张元正,临川羡鱼,有客百愁侵，求鱼正在今。广川何渺漫，高岸几登临。风水宁相阻，烟霞岂惮深。不应同逐鹿，讵肯比从禽。结网非无力，忘筌自有心。永存芳饵在，伫立思沈沈。
王建,代故人新姬侍疾,双毂不回辙，子疾已在旁。侍坐长摇扇，迎医渐下床。新施箱中幔，未洗来时妆。奉君缠绵意，幸愿莫相忘。
曹邺,江西送人,八月江上楼，西风令人愁。携酒楼上别，尽见四山秋。但愁今日知，莫作他时疑。郎本不住此，无人泣望归。何水不生波，何木不改柯。遥知明日恨，不如今日多。将心速投人，路远人如何。
护国,题王班水亭,湖上见秋色，旷然如尔怀。岂惟欢陇亩，兼亦外形骸。待月归山寺，弹琴坐暝斋。布衣闲自贵，何用谒天阶。
张说,唐享太庙乐章·钧天舞,高皇迈道，端拱无为。化怀獯鬻，兵戢句骊。礼尊封禅，乐盘来仪。合位娲后，同称伏羲。
王建,凉州行,凉州四边沙皓皓，汉家无人开旧道。边头州县尽胡兵，将军别筑防秋城。万里人家皆已没，年年旌节发西京。多来中国收妇女，一半生男为汉语。蕃人旧日不耕犁，相学如今种禾黍。驱羊亦著锦为衣，为惜毡裘防斗时。养蚕缲茧成匹帛，那堪绕帐作旌旗。城头山鸡鸣角角，洛阳家家学胡乐。
岑参,山房春事二首,风恬日暖荡春光，戏蝶游蜂乱入房。数枝门柳低衣桁，一片山花落笔床。梁园日暮乱飞鸦，极目萧条三两家。庭树不知人死尽，春来还发旧时花。
王建,田家行,男声欣欣女颜悦，人家不怨言语别。五月虽热麦风清，檐头索索缲车鸣。野蚕作茧人不取，叶间扑扑秋蛾生。麦收上场绢在轴，的知输得官家足。不望入口复上身，且免向城卖黄犊。回家衣食无厚薄，不见县门身即乐。
白居易,和渭北刘大夫借便秋遮虏，寄朝中亲友,巨镇为邦屏，全材作国桢。韬钤汉上将，文墨鲁诸生。豹虎关西卒，金汤渭北城。宠深初受棨，威重正扬兵。阵占山河布，军谙水草行。夏苗侵虎落，宵遁失蕃营。云队攒戈戟，风行卷旆旌。堠空烽火灭，气胜鼓鼙鸣。胡马辞南牧，周师罢北征。回头问天下，何处有欃枪。
齐己,荆州新秋病起杂题一十五首·病起见秋扇,病起见秋扇，风前悟感伤。念予当咽绝，得尔致清凉。沙鹭如摇影，汀莲似绽香。不同婕妤咏，托意怨君王。
王维,酬贺四赠葛巾之作,野巾传惠好，兹贶重兼金。嘉此幽栖物，能齐隐吏心。早朝方暂挂，晚沐复来簪。坐觉嚣尘远，思君共入林。
张九龄,登总持寺阁,香阁起崔嵬，高高沙版开。攀跻千仞上，纷诡万形来。草间商君陌，云重汉后台。山从函谷断，川向斗城回。林里春容变，天边客思催。登临信为美，怀远独悠哉。
陆龟蒙,南阳广文欲于荆襄卜居，袭美有赠，代酬次韵,不知天隐在何乡，且欲烟霞迹暂双。鹤庙未能齐月驭，鹿门聊拟并云窗。藓衔荒磴移桑屐，花浸春醪挹石缸。莫惜查头容钓伴，也应东印有馀江。
唐彦谦,奉使岐下闻唐弘夫行军为贼所擒，伤而有作,报国捐躯实壮夫，楚囚垂欲复神都。云台画像皆何者，青史书名或不孤。散卒半随袁校尉，寡妻休问辟司徒。闻君败绩无归计，气激星辰坐向隅。
元稹,醉题东武,役役行人事，纷纷碎簿书。功夫两衙尽，留滞七年馀。病痛梅天发，亲情海岸疏。因循未归得，不是忆鲈鱼。
王维,送贺遂员外外甥,南国有归舟，荆门溯上流。苍茫葭菼外，云水与昭丘。樯带城乌去，江连暮雨愁。猿声不可听，莫待楚山秋。
陆龟蒙,闺怨,白袷行人又远游，日斜空上映花楼。愁丝堕絮相逢著，绊惹春风卒未休。
杜甫,游修觉寺,野寺江天豁，山扉花竹幽。诗应有神助，吾得及春游。径石相萦带，川云自去留。禅枝宿众鸟，漂转暮归愁。
李延陵,自紫阳观至华阳洞，宿侯尊师草堂简同游,石林媚烟景，句曲盘江甸。南向佳气浓，峰峰遥隐见。渐临华阳口，微路入葱蒨。七曜悬洞宫，五云抱山殿。银函意谁发，金液徒堪荐。千载桃花春，秦人深不见。东溪喜相遇，贞白如会面。青鸟来去闲，红霞朝夕变。一从化真骨，万里乘飞电。萝月延步虚，松花醉闲宴。幽人即长往，茂宰应交战。明发归琴堂，知君懒为县。
胡雄,郊庙歌辞·仪坤庙乐章·舒和,送文迎武递参差，一始一终光圣仪。四海生人歌有庆，千龄孝享肃无亏。
白居易,天津桥,津桥东北斗亭西，到此令人诗思迷。眉月晚生神女浦，脸波春傍窈娘堤。柳丝袅袅风缲出，草缕茸茸雨剪齐。报道前驱少呼喝，恐惊黄鸟不成啼。
李咸用,旅馆秋夕,牢落生涯在水乡，只思归去泛沧浪。秋风萤影随高柳，夜雨蛩声上短墙。百岁易为成荏苒，丹霄谁肯借梯航。若教名路无知己，匹马尘中是自忙。
李中,云,悠悠离洞壑，冉冉上天津。捧日终为异，从龙自有因。高行四海雨，暖拂万山春。静与霞相近，闲将鹤最亲。帝乡归莫问，楚殿梦曾频。白向封中起，碧从诗里新。冷容横钓浦，轻缕绊蟾轮。不滞浓还淡，无心卷复伸。非烟聊拟议，干吕在逡巡。会作五般色，为祥覆紫宸。
李德裕,春暮思平泉杂咏二十首·红桂树,欲求尘外物，此树是瑶林。后素合馀绚，如丹见本心。妍姿无点辱，芳意托幽深。愿以鲜葩色，凌霜照碧浔。
皇甫澈,赋四相诗·中书令钟绍京,景龙仙驾远，中禁奸衅结。谋猷叶圣朝，披鳞奋英节。青宫阊阖启，涤秽氛沴灭。紫气重昭回，皇天新日月。从容庙堂上，肃穆人神悦。唐元佐命功，辉焕何烈烈。
李嘉祐,送从弟永任饶州录事参军,一官万里向千溪，水宿山行鱼浦西。日晚长烟高岸近，天寒积雪远峰低。芦花渚里鸿相叫，苦竹丛边猿暗啼。闻道慈亲倚门待，到时兰叶正萋萋。
贾岛,送令狐绹相公,梁园趋戟节，海草几枯春。风水难遭便，差池未振鳞。姓名犹语及，门馆阻何因。苦拟修文卷，重擎献匠人。吟看青岛处，朝退赤墀晨。根爱杉栽活，枝怜雪霰新。缀篇嗟调逸，不和揣才贫。早晚还霖雨，滂沱洗月轮。揠苗方灭裂，成器待陶钧。困坂思回顾，迷邦辄问津。数行望外札，绝句握中珍。是日荣游汴，当时怯往陈。鸿舂乖汉爵，桢病卧漳滨。岳整五千仞，云惟一片身。故山离未死，秋水宿经旬。下第能无恧，高科恐有神。罢耕田料废，省钓岸应榛。慷慨知音在，谁能泪堕巾。
灵澈,送鉴供奉归蜀宁亲,林间出定恋庭闱，圣主恩深暂许归。双树欲辞金锡冷，四花犹向玉阶飞。梁山拂汉分清境，蜀雪和烟惹翠微。此去不须求彩服，紫衣全胜老莱衣。
令狐楚,圣明乐,海浪恬月徼，边尘静异山。从今万里外，不复锁萧关。
马冉,岑公岩,南溪有仙涧，咫尺非人间。泠泠松风下，日暮空苍山。
刘禹锡,病中一二禅客见问，因以谢之,劳动诸贤者，同来问病夫。添炉烹雀舌，洒水净龙须。身是芭蕉喻，行须筇竹扶。医王有妙药，能乞一丸无。
高適,同薛司直诸公秋霁曲江俯见南山作,南山郁初霁，曲江湛不流。若临瑶池前，想望昆仑丘。回首见黛色，眇然波上秋。深沉俯峥嵘，清浅延阻修。连潭万木影，插岸千岩幽。杳霭信难测，渊沦无暗投。片云对渔父，独鸟随虚舟。我心寄青霞，世事惭白鸥。得意在乘兴，忘怀非外求。良辰自多暇，欣与数子游。
唐求,舟行夜泊夔州,维舟镜面中，迥对白盐峰。夜静沙堤月，天寒水寺钟。故园何日到，旧友几时逢。欲作还家梦，青山一万重。
皇甫冉,杂言无锡惠山寺流泉歌,寺有泉兮泉在山，锵金鸣玉兮长潺潺。作潭镜兮澄寺内，泛岩花兮到人间。土膏脉动知春早，隈隩阴深长苔草。处处萦回石磴喧，朝朝盥漱山僧老。僧自老，松自新。流活活，无冬春。任疏凿兮与汲引，若有意兮山中人。偏依佛界通仙境，明灭玲珑媚林岭。宛如太室临九潭，讵减天台望三井。我来结绶未经秋，已厌微官忆旧游。且复迟回犹未去，此心只为灵泉留。
李白,白鹭鹚,白鹭下秋水，孤飞如坠霜。心闲且未去，独立沙洲傍。
李建勋,道林寺,虽向钟峰数寺连，就中奇胜出其间。不教幽树妨闲地，别著高窗向远山。莲沼水从双涧入，客堂僧自九华还。无因得结香灯社，空向王门玷玉班。
白居易,秋夕,叶声落如雨，月色白似霜。夜深方独卧，谁为拂尘床。
骆宾王,久客临海有怀,天涯非日观，地屺望星楼。练光摇乱马，剑气上连牛。草湿姑苏夕，叶下洞庭秋。欲知凄断意，江上涉安流。
白居易,杂曲歌辞·杨柳枝,一树春风万万枝，嫩于金色软于丝。永丰西角荒园里，尽日无人属阿谁。一树衰残委泥土，双枝荣耀植天庭。定知玄象今春后，柳宿光中添两星。
徐铉,奉和子龙大监与舍弟赠答之什,石渠东观两优贤，明主知臣岂偶然。鸳鹭分行皆接武，金兰同好共忘年。怀恩未遂林泉约，窃位空惭组绶悬。多少深情知不尽，好音相慰强成篇。
许棠,宿华山,异境良难测，非仙岂合游。星辰方满岳，风雨忽移舟。喷月泉垂壁，栖松鹤在楼。因知修养处，不必在嵩丘。
尚颜,将欲再游荆渚留辞岐下司徒,竹锡铜瓶配衲衣，殷公楼畔偶然离。白莲几看从开日，明月长吟到落时。活计本无桑柘润，疏慵寻有水云资。今朝回去精神别，为得头厅宰相诗。
张蠙,伤贾岛,生为明代苦吟身，死作长江一逐臣。可是当时少知已，不知知己是何人。
李白,江夏赠韦南陵冰,胡骄马惊沙尘起，胡雏饮马天津水。君为张掖近酒泉，我窜三色九千里。天地再新法令宽，夜郎迁客带霜寒。西忆故人不可见，东风吹梦到长安。宁期此地忽相遇，惊喜茫如堕烟雾。玉箫金管喧四筵，苦心不得申长句。昨日绣衣倾绿尊，病如桃李竟何言。昔骑天子大宛马，今乘款段诸侯门。赖遇南平豁方寸，复兼夫子持清论。有似山开万里云，四望青天解人闷。人闷还心闷，苦辛长苦辛。愁来饮酒二千石，寒灰重暖生阳春。山公醉后能骑马，别是风流贤主人。头陀云月多僧气，山水何曾称人意。不然鸣笳按鼓戏沧流，呼取江南女儿歌棹讴。我且为君槌碎黄鹤楼，君亦为吾倒却鹦鹉洲。赤壁争雄如梦里，且须歌舞宽离忧。
李白,寄东鲁二稚子（在金陵作）,吴地桑叶绿，吴蚕已三眠。我家寄东鲁，谁种龟阴田。春事已不及，江行复茫然。南风吹归心，飞堕酒楼前。楼东一株桃，枝叶拂青烟。此树我所种，别来向三年。桃今与楼齐，我行尚未旋。娇女字平阳，折花倚桃边。折花不见我，泪下如流泉。小儿名伯禽，与姊亦齐肩。双行桃树下，抚背复谁怜。念此失次第，肝肠日忧煎。裂素写远意，因之汶阳川。
徐铉,又和,惊蓬偶驻知多幸，断雁重联惬素期。当户小山如旧识，上墙幽藓最相宜。清风不去因栽竹，隙地无多也凿池。更喜良邻有嘉树，绿阴分得近南枝。
于武陵,过百牢关贻舟中者,蜀国少平地，方思京洛间。远为千里客，来度百牢关。帆影清江水，铃声碧草山。不因名与利，尔我各应闲。
武元衡,重送白将军,红烛芳筵惜夜分，歌楼管咽思难闻。早知怨别人间世，不下青山老白云。
王维,和贾舍人早朝大明宫之作,绛帻鸡人送晓筹，尚衣方进翠云裘。九天阊阖开宫殿，万国衣冠拜冕旒。日色才临仙掌动，香烟欲傍衮龙浮。朝罢须裁五色诏，佩声归向凤池头。
岑参,缑山西峰草堂作,结庐对中岳，青翠常在门。遂耽水木兴，尽作渔樵言。顷来阙章句，但欲闲心魂。日色隐空谷，蝉声喧暮村。曩闻道士语，偶见清净源。隐几阅吹叶，乘秋眺归根。独游念求仲，开径招王孙。片雨下南涧，孤峰出东原。栖迟虑益澹，脱略道弥敦。野霭晴拂枕，客帆遥入轩。尚平今何在，此意谁与论。伫立云去尽，苍苍月开园。
王建,杜中丞书院新移小竹,此地本无竹，远从山寺移。经年求养法，隔日记浇时。嫩绿卷新叶，残黄收故枝。色经寒不动，声与静相宜。爱护出常数，稀稠看自知。贫来缘未有，客散独行迟。
皇甫松,采莲子二首,菡萏香连十顷陂，小姑贪戏采莲迟。晚来弄水船头湿，更脱红裙裹鸭儿。船动湖光滟滟秋，贪看年少信船流。无端隔水抛莲子，遥被人知半日羞。
王建,温门山,早入温门山，群峰乱如戟。崩崖欲相触，呀豁断行迹。脱屐寻浅流，定足畏欹石。路尽十里溪，地多千岁柏。洞门昼阴黑，深处惟石壁。似见丹砂光，亦闻钟乳滴。灵池出山底，沸水冲地脉。暖气成湿烟，濛濛窗中白。随僧入古寺，便是云外客。月出天气凉，夜钟山寂寂。
白居易,冬至夜怀湘灵,艳质无由见，寒衾不可亲。何堪最长夜，俱作独眠人。
白居易,池上逐凉二首,青苔地上消残暑，绿树阴前逐晚凉。轻屐单衫薄纱帽，浅池平岸庳藤床。簪缨怪我情何薄，泉石谙君味甚长。遍问交亲为老计，多言宜静不宜忙。窗间睡足休高枕，水畔闲来上小船。棹遣秃头奴子拨，茶教纤手侍儿煎。门前便是红尘地，林外无非赤日天。谁信好风清簟上，更无一事但翛然。
姚合,病中辱谏议惠甘菊药苗，因以诗赠,萧萧一亩宫，种菊十馀丛。采摘和芳露，封题寄病翁。熟宜茶鼎里，餐称石瓯中。香洁将何比，从来味不同。
张祜,别玉华仙侣,绕舍烟霞为四邻，寒泉白石日相亲。尘机不尽住不得，珍重玉山山上人。
刘禹锡,清湘词二首,湘水流，湘水流，九疑云物至今愁。君问二妃何处所，零陵香草雨中收。斑竹枝，斑竹枝，泪痕点点寄相思。楚客欲闻瑶瑟怨，潇湘深夜月明时。
白居易,醉后戏题,自知清冷似冬凌，每被人呼作律僧。今夜酒醺罗绮暖，被君融尽玉壶冰。
王建,海人谣,海人无家海里住，采珠役象为岁赋。恶波横天山塞路，未央宫中常满库。
戎昱,送严十五郎之长安,送客身为客，思家怆别家。暂收双眼泪，遥想五陵花。路远征车迥，山回剑阁斜。长安君到日，春色未应赊。
廖融,古桧,何人见植初，老树梵王居。山鬼暗栖托，樵夫难破除。声高秋汉迥，影倒月潭虚。尽日无僧倚，清风长有馀。
贯休,春寄西山陈陶,搔首复搔首，孤怀草萋萋。春光已满目，君在西山西。堑水成文去，庭柯擎翠低。所思不可见，黄鸟花中啼。
杜牧,入商山,早入商山百里云，蓝溪桥下水声分。流水旧声人旧耳，此回呜咽不堪闻。
王祝,和三乡诗,女几山前岚气低，佳人留恨此中题。不知云雨归何处，空使王孙见即迷。
白居易,期不至,红烛清樽久延伫，出门入门天欲曙。星稀月落竟不来，烟柳胧胧鹊飞去。
杜甫,九日杨奉先会白水崔明府,今日潘怀县，同时陆浚仪。坐开桑落酒，来把菊花枝。天宇清霜净，公堂宿雾披。晚酣留客舞，凫舄共差池。
张顶,献蔡京,抛却长竿卷却丝，手持蓑笠献新诗。临川太守清如镜，不是渔人下钓时。
韦庄,悼杨氏妓琴弦,魂归寥廓魄归烟，只住人间十八年。昨日施僧裙带上，断肠犹系琵琶弦。
窦群,奉酬西川武相公晨兴赠友见示之作,碧树分晓色，宿雨弄清光。犹闻子规啼，独念一声长。眷眷轸芳思，依依寄远方。情同如兰臭，惠比返魂香。新什惊变雅，古瑟代沈湘。殷勤见知己，掩抑绕中肠。隙驷不我待，路人易相忘。孤老空许国，幽报期苍苍。
贯休,古塞曲三首,单于烽火动，都护去天涯。别赐黄金甲，亲临白玉除。塞垣须静谧，师旅审安危。定远条支宠，如今胜古时。方见将军贵，分明对冕旒。圣恩如远被，狂虏不难收。臣节唯期死，功勋敢望侯。终辞修里第，从此出皇州。百万精兵动，参差便渡辽。如何好白日，亦照此天骄。远树深疑贼，惊蓬迥似雕。凯歌何日唱，碛路共天遥。
李贺,杂曲歌辞·十二月乐辞·七月,星依云渚冷，露滴盘中圆。好花生木末，衰蕙愁空园。夜天如玉砌，池叶极青钱。仅厌舞衫薄，稍知花簟寒。晓风何拂拂，北斗光阑干。
鲍溶,杂曲歌辞·夜寒吟,九衢金吾夜行行，上宫玉漏遥分明。霜飙乘阴扫地起，旅鸿迷雪绕枕声，远人归梦既不成。留家惜夜欢心发，罗幕画堂深皎洁。兰烟对酒客几人，兽火扬光二三月。细腰楚姬丝竹间，白纻长袖歌闲闲，岂识苦寒损朱颜。
李白,夜泛洞庭，寻裴侍御清酌,日晚湘水绿，孤舟无端倪。明湖涨秋月，独泛巴陵西。过憩裴逸人，岩居陵丹梯。抱琴出深竹，为我弹鹍鸡。曲尽酒亦倾，北窗醉如泥。人生且行乐，何必组与珪。
白居易,思归（时初为校书郎）,养无晨昏膳，隐无伏腊资。遂求及亲禄，黾勉来京师。薄俸未及亲，别家已经时。冬积温席恋，春违采兰期。夏至一阴生，稍稍夕漏迟。块然抱愁者，长夜独先知。悠悠乡关路，梦去身不随。坐惜时节变，蝉鸣槐花枝。
雍陶,送前鄠县李少府,近出圭峰下，还期又不赊。身闲多宿寺，官满未移家。罢钓临秋水，开尊对月华。自当蓬阁选，岂得卧烟霞。
皎然,送张彝归长沙,早闻凌云彩，谓在鸳鹭俦。华发始相遇，沧江仍旅游。策名忘苟进，澹虑轻所求。常服远游诫，缅怀经世谋。片帆背风渚，万里还湘洲。别望荆云积，归心汉水流。兰苕行采采，桂棹思悠悠。宿昔无机者，为君动离忧。
李端,暮春寻终南柳处士,庞眉一居士，鹑服隐尧时。种豆初成亩，还丹旧日师。入溪花径远，向岭鸟行迟。紫葛垂苔壁，青菰映柳丝。偶来尘外事，暂与素心期。终恨游春客，同为岁月悲。
张籍,别于鹄,离灯及晨辉，行人起复思。出门两相顾，青山路逶迤。
岑参,梁园歌，送河南王说判官,君不见梁孝王修竹园，颓墙隐辚势仍存。娇娥曼脸成草蔓，罗帷珠帘空竹根。大梁一旦人代改，秋月春风不相待。池中几度雁新来，洲上千年鹤应在。梁园二月梨花飞，却似梁王雪下时。当时置酒延枚叟，肯料平台狐兔走。万事翻覆如浮云，昔人空在今人口。单父古来称宓生，只今为政有吾兄。輶轩若过梁园道，应傍琴台闻政声。
高骈,塞上曲二首,二年边戍绝烟尘，一曲河湾万恨新。从此凤林关外事，不知谁是苦心人。陇上征夫陇下魂，死生同恨汉将军。不知万里沙场苦，空举平安火入云。
鲍溶,怀幽期,清砧击霜天外发，楚僧期到石上月。寒峰深虚独绕尽，夜水浅急不可越。窅机冥智难思量，无尽性月如空王。眼界行处不著我，天花下来惟有香，我今胡为寄他乡。
孟郊,上河阳李大夫,上将秉神略，至兵无猛威。三军当严冬，一抚胜重衣。霜剑夺众景，夜星失长辉。苍鹰独立时，恶鸟不敢飞。武牢锁天关，河桥纽地机。大将奚以安，守此称者稀。贫士少颜色，贵门多轻肥。试登山岳高，方见草木微。山岳恩既广，草木心皆归。
秦韬玉,燕子,不知大厦许栖无，频已衔泥到座隅。曾与佳人并头语，几回抛却绣工夫。
白居易,相和歌辞·乌夜啼,城上归时晚，庭前宿处危。月明无叶树，霜滑有风枝。啼涩饥喉咽，飞低冻翅垂。画堂鹦鹉鸟，冷暖不相知。
李商隐,赠赵协律皙,俱识孙公与谢公，二年歌哭处还同。已叨邹马声华末，更共刘卢族望通。南省恩深宾馆在，东山事往妓楼空。不堪岁暮相逢地，我欲西征君又东。
蒋吉,高溪有怀,驻马高溪侧，旅人千里情。雁山山下水，还作此泉声。
张九龄,和黄门卢侍御咏竹,清切紫庭垂，葳蕤防露枝。色无玄月变，声有惠风吹。高节人相重，虚心世所知。凤凰佳可食，一去一来仪。
齐己,城中晚夏思山,葛衣沾汗功虽健，纸扇摇风力甚卑。苦热恨无行脚处，微凉喜到立秋时。竹轩静看蜘蛛挂，莎径闲听蟋蟀移。天外有山归即是，岂同游子暮何之。
白居易,双鹦鹉,绿衣整顿双栖起，红觜分明对语时。始觉琵琶弦莽卤，方知吉了舌参差。郑牛识字吾常叹，丁鹤能歌尔亦知。若称白家鹦鹉鸟，笼中兼合解吟诗。
赵嘏,和杜侍郎题禅智寺南楼,楼畔花枝拂槛红，露天香动满帘风。谁知野寺遗钿处，尽在相如春思中。
韦应物,县内闲居赠温公,满郭春风岚已昏，鸦栖散吏掩重门。虽居世网常清净，夜对高僧无一言。
白居易,柘枝词,柳闇长廊合，花深小院开。苍头铺锦褥，皓腕捧银杯。绣帽珠稠缀，香衫袖窄裁。将军拄球杖，看按柘枝来。
贯休,战城南二首,万里桑干傍，茫茫古蕃壤。将军貌憔悴，抚剑悲年长。胡兵尚陵逼，久住亦非强。邯郸少年辈，个个有伎俩。拖枪半夜去，雪片大如掌。碛中有阴兵，战马时惊蹶。轻猛李陵心，摧残苏武节。黄金锁子甲，风吹色如铁。十载不封侯，茫茫向谁说。
吕温,青海西寄窦三端公,时同事弗同，穷节厉阴风。我役流沙外，君朝紫禁中。从容非所羡，辛苦竟何功。但示酬恩路，浮生任转蓬。
许浑,卢山人自巴蜀由湘潭归茅山因赠,太乙灵方炼紫荷，紫荷飞尽发皤皤。猿啼巫峡晓云薄，雁宿洞庭秋月多。导引岂如桃叶舞，步虚宁比竹枝歌。华阳旧隐莫归去，水没芝田生绿莎。
贯休,与刘象正字,独居三岛上，花竹映柴关。道广群仙惜，名成万事闲。病多唯纵酒，静极不思山。唯有逍遥子，时时自往还。
权德舆,读穀梁传二首,荀寅士吉射，诚乃蔽聪明。奈何赵志父，专举晋阳兵。下令汉七国，借此以为名。吾嘉徙薪智，祸乱何由生。忆昔溴梁会，岂伊无诸侯。群臣自盟歃，君政如赘旒。有力则宗楚，何人复尊周。空文徒尔贬，见此眦血流。
薛能,秋晚送无可上人,半夜觉松雨，照书灯悄然。河声才淅沥，旧业近潺湲。坐滴寒更尽，吟惊宿鹤迁。相思不相见，日短复愁牵。
李涉,送魏简能东游二首,献赋论兵命未通，却乘羸马出关东。灞陵原上重回首，十载长安似梦中。燕市悲歌又送君，目随征雁过寒云。孤亭宿处时看剑，莫使尘埃蔽斗文。
刘驾,且可怜行,园中花自早，不信外无花。良人未朝去，先出登香车。五轮，满城闻呕哑。侍儿衣各别，头上金雀多。只是一家人，路人疑千家。过后香满陌，直到春日斜。今朝且可怜，莫问久如何。
项斯,李处士道院南楼,霜晚复秋残，楼明近远山。满壶邀我醉，一榻为僧闲。树簇孤汀眇，帆欹积浪间。从容更南望，殊欲外人寰。
庄南杰,相和歌辞·阳春曲,紫锦红囊香满风，金鸾玉轼摇丁冬。沙鸥白羽翦晴碧，野桃红艳烧春空。芳草绵延锁平地，垄蝶双双舞幽翠。凤叫龙吟白日长，落花声底仙娥醉。
钱起,送集贤崔八叔承恩括图书,雨露满儒服，天心知子虚。还劳五经笥，更访百家书。赠别倾文苑，光华比使车。晚云随客散，寒树出关疏。相见应朝夕，归期在玉除。
曹唐,又游仙诗一绝（见《唐诗纪事》）,靖节先生几代孙，青娥曾接玉郎魂。春风流水还无赖，偷放桃花出洞门。
白居易,咏怀,昔为凤阁郎，今为二千石。自觉不如今，人言不如昔。昔虽居近密，终日多忧惕。有诗不敢吟，有酒不敢吃。今虽在疏远，竟岁无牵役。饱食坐终朝，长歌醉通夕。人生百年内，疾速如过隙。先务身安闲，次要心欢适。事有得而失，物有损而益。所以见道人，观心不观迹。
李商隐,独居有怀,麝重愁风逼，罗疏畏月侵。怨魂迷恐断，娇喘细疑沈。数急芙蓉带，频抽翡翠簪。柔情终不远，遥妒已先深。浦冷鸳鸯去，园空蛱蝶寻。蜡花长递泪，筝柱镇移心。觅使嵩云暮，回头灞岸阴。只闻凉叶院，露井近寒砧。
皇甫冉,出塞,吹角出塞门，前瞻即胡地。三军尽回首，皆洒望乡泪。转念关山长，行看风景异。由来征戍客，负得轻生义。
岑参,送崔子还京,匹马西从天外归，扬鞭只共鸟争飞。送君九月交河北，雪里题诗泪满衣。
胡曾,咏史诗·江夏,黄祖才非长者俦，祢衡珠碎此江头。今来鹦鹉洲边过，惟有无情碧水流。
刘兼,郡斋寓兴,依约樊川似旭川，郡斋风物尽萧然。秋庭碧藓铺云锦，晚阁红蕖簇水仙。醉笔语狂挥粉壁，歌梁尘乱拂花钿。情怀放荡无羁束，地角天涯亦信缘。
张又新,三月五日陪大夫泛长沙东湖（一作李群玉诗）,上巳馀风景，芳辰集远坰。彩舟浮泛荡，绣毂下娉婷。栖树回葱蒨，笙歌转杳冥。湖光迷翡翠，草色醉蜻蜓。鸟弄桐花日，鱼翻谷雨萍。从今留胜会，谁看画兰亭。
吴筠,游倚帝山二首,山间非吾心，物表翼所托。振衣超烦滓，策杖追岑壑。绝地穷gK岈，造天究磐礴。迩临烟霞积，逖睇宇宙廓。俯惊白云涌，仰骇飞泉落。苔浓鲜翠屏，松古丽丹崿。目冀睹乔羡，心希驭龙鹤。乃知巢由情，岂伊猿鸟乐。兹山何独秀，万仞倚昊苍。晨跻烟霞趾，夕憩灵仙场。俯观海上月，坐弄浮云翔。松风振雅音，桂露含晴光。不出六合外，超然万累忘。信彼古来士，岩栖道弥彰。
戴叔伦,送别钱起,阳关多古调，无奈醉中闻。归梦吴山远，离情楚水分。孤舟经暮雨，征路入秋云。后夜同明月，山窗定忆君。
王毂,苦热行,祝融南来鞭火龙，火旗焰焰烧天红。日轮当午凝不去，万国如在洪炉中。五岳翠乾云彩灭，阳侯海底愁波竭。何当一夕金风发，为我扫却天下热。
刘禹锡,奉和裴晋公凉风亭睡觉,骊龙睡后珠元在，仙鹤行时步又轻。方寸莹然无一事，水声来似玉琴声。
张籍,野老歌（一作山农词）,老农家贫在山住，耕种山田三四亩。苗疏税多不得食，输入官仓化为土。岁暮锄犁傍空室，呼儿登山收橡实。西江贾客珠百斛，船中养犬长食肉。
胡曾,咏史诗·岘山,晓日登临感晋臣，古碑零落岘山春。松间残露频频滴，酷似当时堕泪人。
张说,奉和圣制义成校猎喜雪应制,文教资武功，郊畋阅邦政。不知仁育久，徒看禽兽盛。夜霰氛埃灭，朝日山川净。绰仗飞走繁，抨弦筋角劲。帝射参神道，龙驰合人性。五豝连一发，百中皆先命。勇爵均万夫，雄图罗七圣。星为吉符老，雪作丰年庆。喜听行猎诗，威神入军令。
方干,寄普州贾司仓岛,乱山重复叠，何路访先生。岂料多才者，空垂不世名。闲曹犹得醉，薄俸亦胜耕。莫问吟诗石，年年芳草平。
郑谷,小北厅闲题,冷曹孤宦本相宜，山在墙南落照时。洗竹浇莎足公事，一来赢写一联诗。
方干,王将军,大志无心守章句，终怀上略致殊功。保宁帝业青萍在，投弃儒书绛帐空。密雪曙连葱岭道，青松夜起柳营风。将星依旧当文座，应念愚儒命未通。
乐伸,闰月定四时,圣代承尧历，恒将闰正时。六旬馀可借，四序应如期。分至宁愆素，盈虚信不欺。斗杓重指甲，灰琯再推离。羲氏兼和氏，行之又则之。愿言符大化，永永作元龟。
孟浩然,相和歌辞·大堤行,大堤行乐处，车马相驰突。岁岁春草生，踏青二三月。王孙挟珠弹，游女矜罗袜。携手今莫同，江花为谁发。
郑谷,兵部卢郎中光济借示诗集，以四韵谢之,七子风骚寻失主，五君歌诵久无声。调和雅乐归时正，澄滤颓波到底清。才大始知寰宇窄，吟高何止鬼神惊。叶公好尚浑疏阔，忽见真龙几丧明。
温庭筠,黄昙子歌,参差绿蒲短，摇艳云塘满。红潋荡融融，莺翁鸂鶒暖。萋芊小成路，马上修蛾懒。罗衫袅回风，点粉金鹂卵。
赵嘏,灵岩寺,馆娃宫伴千年寺，水阔云多客到稀。闻说春来更惆怅，百花深处一僧归。
李德裕,春暮思平泉杂咏二十首·书楼晴望,幽居人世外，久厌市朝喧。苍翠连双阙，微茫认九原。残红映巩树，斜日照轘辕。薄暮柴扉掩，谁知仲蔚园。
卢纶,曲江春望,菖蒲翻叶柳交枝，暗上莲舟鸟不知。更到无花最深处，玉楼金殿影参差。翠黛红妆画鹢中，共惊云色带微风。箫管曲长吹未尽，花南水北雨濛濛。泉声遍野入芳洲，拥沫吹花草上流。落日行人渐无路，巢乌乳燕满高楼。
薛能,杂曲歌辞·行路难,何处力堪殚，人心险万端。藏山难测度，暗水自波澜。对面如千里，回肠似七盘。已经吴坂困，欲向雁门难。南北诚须泣，高深不可干。无因善行止，车辙得平安。
韩偓,半睡,眉山暗澹向残灯，一半云鬟坠枕棱。四体著人娇欲泣，自家揉损砑缭绫。
贾岛,送南康姚明府,铜章美少年，小邑在南天。版籍多迁客，封疆接洞田。静江鸣野鼓，发缆带村烟。却笑陶元亮，何须忆醉眠。
冯延巳,舞春风（一名瑞鹧鸪）,严妆才罢怨春风，粉墙画壁宋家东。蕙兰有恨枝尤绿，桃李无言花自红。燕燕巢儿罗幕卷，莺莺啼处凤楼空。少年薄幸知何处，每夜归来春梦中。
NA,郊庙歌辞·五郊乐章·黄帝宫音,黄中正位，含章居贞。既长六律，兼和五声。毕陈万舞，乃荐斯牲。神其下降，永祚休平。
司空图,光化踏青有感,引得车回莫认恩，却成寂寞与谁论。到头不是君王意，羞插垂杨更傍门。
方干,登雪窦僧家（一作书窦云禅者壁）,登寺寻盘道，人烟远更微。石窗秋见海，山霭暮侵衣。众木随僧老，高泉尽日飞。谁能厌轩冕，来此便忘机。
张蠙,塞下曲,边事多更变，天心亦为忧。胡兵来作寇，汉将也封侯。夜烧冲星赤，寒尘翳日愁。无门展微略，空上望西楼。
刘商,胡笳十八拍·第十三拍,童稚牵衣双在侧，将来不可留又忆。还乡惜别两难分，宁弃胡儿归旧国。山川万里复边戍，背面无由得消息。泪痕满面对残阳，终日依依向南北。
韩偓,梅花,梅花不肯傍春光，自向深冬著艳阳。龙笛远吹胡地月，燕钗初试汉宫妆。风虽强暴翻添思，雪欲侵凌更助香。应笑暂时桃李树，盗天和气作年芳。
李益,哭柏岩禅师,遍与傍人别，临终尽不愁。影堂谁为扫，坐塔自看修。白日钟边晚，青苔钵上秋。天涯禅弟子，空到柏岩游。
郑谷,多情,赋分多情却自嗟，萧衰未必为年华。睡轻可忍风敲竹，饮散那堪月在花。薄宦因循抛岘首，故人流落向天涯。莺春雁夜长如此，赖是幽居近酒家。
徐锴,送程德琳郎中学士（得远山）,瓜步妖氛灭，昆冈草树青。终朝空望极，今日送君行。报政秋云静，微吟晓月生。楼中长可见，特用灭离情。
刘宪,奉和立春日内出彩花树应制（一作人日大明宫应制）,禁苑韶年此日归，东郊道上转青旂。柳色梅芳何处所，风前雪里觅芳菲。开冰池内鱼新跃，剪彩花间燕始飞。欲识王游布阳气，为观天藻竞春晖。
李峤,烛,兔月清光隐，龙盘画烛新。三星花入夜，四序玉调晨。浮炷依罗幌，吹香匝绮茵。若逢燕国相，持用举贤人。
皎然,寓兴,天下生白榆，白榆直上连天根。高枝不知几万丈，世人仰望徒攀援。谁能上天采其子，种向人间笑桃李。因问老仙求种法，老仙咍我愚不答。始知此道无所成，还如瞽夫学长生。
周昙,晋门·晋武帝,汉贪金帛鬻公卿，财赡羸军冀国宁。晋武鬻官私室富，是知犹不及桓灵。
柳宗元,江雪,千山鸟飞绝，万径人踪灭。孤舟蓑笠翁，独钓寒江雪。
张继,明德宫,碧瓦朱楹白昼闲，金衣宝扇晓风寒。摩云观阁高如许，长对河流出断山。
曹松,冬日登江楼,高楼临古岸，野步晚来登。江水因寒落，山云为雪凝。远村虽入望，危槛不堪凭。亲老未归去，乡愁徒自兴。
慕幽,酬和友人见寄（一作冬日淮上别文上人）,劳歌好自看，终久偶齐桓。五字若教易，一名争得难。侵窗红树老，荫砌雪花残。莫效齐僚属，东归剪钓竿。
齐己,游谷山寺,城里寻常见碧棱，水边朝暮送归僧。数峰云脚垂平地，一径松声彻上层。寒涧不生浮世物，阴崖犹积去年冰。此身有底难抛事，时复携筇信步登。
刘得仁,题王处士山居,茅堂入谷远，林暗绝其邻。终日有流水，经年无到人。溪云常欲雨，山洞别开春。自得仙家术，栽松独养真。
白居易,咏怀,苏杭自昔称名郡，牧守当今当好官。两地江山蹋得遍，五年风月咏将残。几时酒醆曾抛却，何处花枝不把看。白发满头归得也，诗情酒兴渐阑珊。
施肩吾,送僧游越,麻衣年少雪为颜，却笑孤云未是闲。此去若逢花柳月，栖禅莫向苎罗山。
张说,岭南送使二首,狱中生白发，岭外罢红颜。古来相送处，凡得几人还。万里投荒裔，来时不见亲。一朝成白首，看取报家人。
王维,青溪（一作过青溪水作）,言入黄花川，每逐清溪水。随山将万转，趣途无百里。声喧乱石中，色静深松里。漾漾泛菱荇，澄澄映葭苇。我心素已闲，清川澹如此。请留盘石上，垂钓将已矣。
贾岛,送李骑曹（一作胄）,归骑双旌远，欢生此别中。萧关分碛路，嘶马背寒鸿。朔色晴天北，河源落日东。贺兰山顶草，时动卷帆风。
陆敬,七夕赋咏成篇,夙驾鸣鸾启阊阖，霓裳遥裔俨天津。五明霜纨开羽扇，百和香车动画轮。婉娈夜分能几许，靓妆冶服为谁新。片时欢娱自有极，已复长望隔年人。
皮日休,伤进士严子重诗,十哭都门榜上尘，盖棺终是五湖人。生前有敌唯丹桂，没后无家只白蘋。箬下斩新醒处月，江南依旧咏来春。知君精爽应无尽，必在酆都颂帝晨。
李白,九日龙山饮,九日龙山饮，黄花笑逐臣。醉看风落帽，舞爱月留人。
贯休,闲居拟齐梁四首,夜雨山草滋，爽籁生古木。闲吟竹仙偈，清于嚼金玉。蟋蟀啼坏墙，苟免悲局促。道人优昙花，迢迢远山绿。果熟无低枝，芳香入屏帷。故人久不来，萱草何离离。苦吟斋貌减，更被杉风吹。独赖湖上翁，时为烹露葵。红藕映嘉鲂，澄池照孤坐。池痕放文彩，雨气增慵堕。山翁寄术药，幸得秋病可。终召十七人，云中备香火。清气生沧洲，残云落林薮。放鹤久不归，不知更归否。支策到江湄，江皋木叶飞。自怜为客远，还如鹊绕枝。南枝复北枝，玉露沾毛衣。
齐己,送彬座主赴龙安请讲,两论久研精，龙安受请行。春城雨雪霁，古寺殿堂明。白发老僧听，金毛师子声。同流有谁共，别著国风清。
韦应物,重寄,复寄满瓢去，定见空瓢来。若不打瓢破，终当费酒材。
白居易,答客问杭州,为我踟蹰停酒盏，与君约略说杭州。山名天竺堆青黛，湖号钱唐泻绿油。大屋檐多装雁齿，小航船亦画龙头。所嗟水路无三百，官系何因得再游。
陈子昂,还至张掖古城，闻东军告捷，赠韦五虚己,孟秋首归路，仲月旅边亭。闻道兰山战，相邀在井陉。屡斗关月满，三捷虏云平。汉军追北地，胡骑走南庭。君为幕中士，畴昔好言兵。白虎锋应出，青龙阵几成。披图见丞相，按节入咸京。宁知玉门道，翻作陇西行。北海朱旄落，东归白露生。纵横未得意，寂寞寡相迎。负剑空叹息，苍茫登古城。
孙逖,送越州裴参军充使入京,日落川径寒，离心苦未安。客愁西向尽，乡梦北归难。霜果林中变，秋花水上残。明朝渡江后，云物向南看。
吴筠,游仙二十四首,启册观往载，摇怀考今情。终古已寂寂，举世何营营。悟彼众仙妙，超然含至精。凝神契冲玄，化服凌太清。心同宇宙广，体合云霞轻。翔风吹羽盖，庆霄拂霓旌。龙驾朝紫微，后天保令名。岂如寰中士，轩冕矜暂荣。鸾凤栖瑶林，雕鹗集平楚。饮啄本殊好，翱翔终异所。吾方遗喧嚣，立节慕高举。解兹区中恋，结彼霄外侣。谁谓天路遐，感通自无阻。愍俗从迁谢，寻仙去沦没。三元有真人，与我生道骨。凌晨吸丹景，入夜饮黄月。百关弥调畅，方寸益清越。栖神合虚无，洞览周恍惚。不觉随玉皇，焚香诣金阙。西龟初定箓，东华已校名。三官无遗谴，七祖升云輧。体妙尘累隔，心微玄化并。一朝出天地，亿载犹童婴。使我齐浩劫，萧萧宴玉清。怡神在灵府，皎皎含清澄。仙经不吾欺，轻举信有征。畴昔希道念，而今果天矜。岂非阴功著，乃致白日升。焉用过洞府，吾其越朱陵。高真诚寥邈，道合不我遗。孰谓姑射远，神人可同嬉。结驾从之游，飘飘出天垂。不理人自化，神凝物无疵。因知至精感，足以和四时。碧海广无际，三山高不极。金台罗中天，羽客恣游息。霞液朝可饮，虹芝晚堪食。啸歌自忘心，腾举宁假翼。保寿同三光，安能纪千亿。将过太帝宫，暂诣扶桑处。真童已相迓，为我清宿雾。海若宁洪涛，羲和止奔驭。五云结层阁，八景动飞舆。青霞正可挹，丹椹时一遇。留我宴玉堂，归轩不令遽。欲超洞阳界，试鉴丹极表。赤帝跃火龙，炎官控朱鸟。导我升绛府，长驱出天杪。阳灵赫重晖，四达何皎皎。为尔流飘风，群生遂无夭。予因诣金母，飞盖超西极。遂入素中天，停轮太蒙侧。若华拂流影，不使白日匿。倾曦复亭午，六合无暝色。道化随感迁，此理谁能测。九龙何蜿蜿，载我升云纲。临睨怀旧国，风尘混苍茫。依依远人寰，去去迩帝乡。上超星辰纪，下视日月光。倏已过太微，天居焕煌煌。停骖太仪侧，整服金阙前。肃肃承上帝，锵锵会群仙。鸿炉发灵香，广庑张钧天。玉醴洽中座，霞膏充四筵。良期无终极，俯仰移亿年。峻朗妙门辟，澄微真鉴通。琼林九霞上，金阁三天中。飞虬跃庆云，翔鹤抟灵风。郁彼玉京会，仙期六合同。予升至阳元，欲憩明霞馆。飘飘琼轮举，晔晔金景散。结虚成万有，高妙咸可玩。玉山郁嵯峨，琅海杳无岸。暂赏过千椿，遐龄谁复算。招携紫阳友，合宴玉清台。排景羽衣振，浮空云驾来。灵幡七曜动，琼障九光开。凤舞龙璈奏，虬轩殊未回。高升紫极上，宴此玄都岑。玉藻散奇香，琼柯流雅音。灵风生太漠，习习吹人襟。体混希微广，神凝空洞深。萧然宇宙外，自得乾坤心。晨登千仞岭，俯瞰四人居。原野间城邑，山河分里闾。眇彼埃尘中，争奔声利途。百龄宠辱尽，万事皆为虚。自昔无成功，安能与尔俱。将期驾云景，超迹升天衢。骨炼体弥清，鉴明尘已绝。恬夷宇宙泰，焕朗天光彻。羽服参烟霄，童颜皎冰雪。隐符千魔骇，鸣玉万帝悦。遂使区宇中，祅气永沦灭。朝逾弱水北，夕憩钟山顶。颛顼清玄宫，禺强扫幽境。烛龙发神曜，阴野弥焕炳。导达三气和，驱除六天静。玉楼互相晖，烟客何秀颖。一举流霞津，千年在俄顷。扬盖造辰极，乘烟游阆风。上元降玉闼，王母开琳宫。天人何济济，高会碧堂中。列侍奏云歌，真音满太空。千年紫柰熟，四劫灵瓜丰。斯乐异荒宴，陶陶殊未终。整驾辞五岳，排烟凌九霄。纷然太虚中，羽旆更相招。且盼蓬壶近，谁言昆阆遥。悠悠竟安适，仰赴三天朝。予招三清友，迥出九天上。挠挑绝漠中，差池遥相望。大空含常明，八外无隐障。鸾凤有逸翮，泠然恣飘飏。寥寥唯玄虚，至乐在神王。纵身太霞上，眇眇虚中浮。八威先启行，五老同我游。灵景何灼灼，祥风正寥寥。啸歌振长空，逸响清且柔。遨嬉无迹赏，顾眄皆真俦。不疾而自速，万天俄已周。返视太初先，与道冥至一。空洞凝真精，乃为虚中实。变通有常性，合散无定质。不行迅飞电，隐曜光白日。玄栖忘玄深，无得固无失。
褚亮,宗庙九德之歌辞,皇祖诞庆，于昭于天。积德斯远，茂攸绪先。维文应历，神武弘宣。肇迹水，成功坂泉。道光覆载，声穆吉先。式备牺象，用牲牷。礼终九献，乐展四悬。神贶景福，遐哉永年。
皎然,奉酬李员外使君嘉祐苏台屏营居春首有怀,昔岁为邦初未识，今朝休沐始相亲。移家水巷贫依静，种柳风窗欲占春。诗思先邀乌府客，山情还访白楼人。登临许作烟霞伴，高在方袍间幅巾。
黄滔,寓题,每忆家山即涕零，定须归老旧云扃。银河水到人间浊，丹桂枝垂月里馨。霜雪不飞无翠竹，鲸鲵犹在有青萍。三千九万平生事，却恨南华说北溟。
张九龄,送杨府李功曹,平生属良友，结绶望光辉。何知人事拙，相与宦情非。别路穿林尽，征帆际海归。居然已多意，况复两乡违。
韩愈,题木居士二首,火透波穿不计春，根如头面干如身。偶然题作木居士，便有无穷求福人。为神讵比沟中断，遇赏还同爨下馀。朽蠹不胜刀锯力，匠人虽巧欲何如。
鲍溶,夏日华山别韩博士愈,别地泰华阴，孤亭潼关口。夏日可畏时，望山易迟久。暂因车马倦，一逐云先后。碧霞气争寒，黄鸟语相诱。三峰多异态，迥举仙人手。天晴捧日轮，月夕弄星斗。幽疑白帝近，明见黄河走。远心不期来，真境非吾有。鸟鸣草木下，日息天地右。踯躅因风松，青冥谢仙叟。不知无声泪，中感一颜厚。青霄上何阶，别剑空朗扣。故乡此关外，身与名相守。迹比断根蓬，忧如长饮酒。生离抱多恨，方寸安可受。咫尺岐路分，苍烟蔽回首。
黄滔,浙幕李端公泛建溪,越城吴国结良姻，交发芙蓉幕内宾。自顾幽沈槐省迹，得陪清显谏垣臣。分题晓并兰舟远，对坐宵听月狖频。更爱延平津上过，一双神剑是龙鳞。
皎然,题报恩寺惟照上人房,上界雨色干，凉宫日迟迟。水文披菡萏，山翠动罘罳。中有清真子，愔愔步闲墀。手萦颇黎缕，愿证黄金姿。旋草阶下生，看心当此时。
韦庄,悯耕者,何代何王不战争，尽从离乱见清平。如今暴骨多于土，犹点乡兵作戍兵。
陆龟蒙,野井,朱阁前头露井多，碧梧桐下美人过。寒泉未必能如此，奈有银瓶素绠何。
子兰,短歌行,日月何忙忙，出没住不得。使我勇壮心，少年如顷刻。人生石火光，通时少于塞。四季倏往来，寒暑变为贼。偷人面上花，夺人头上黑。
陆龟蒙,丁隐君歌,华阳道士南游归，手中半卷青萝衣。自言逋客持赠我，乃是钱塘丁翰之。连江大抵多奇岫，独话君家最奇秀。盘烧天竺春笋肥，琴倚洞庭秋石瘦。草堂暗引龙泓溜，老树根株若蹲兽。霜浓果熟未容收，往往儿童杂猿狖。去岁猖狂有黄寇，官军解散无人斗。满城奔迸翰之闲，只把枯松塞圭窦。前度相逢正卖文，一钱不直虚云云。今来利作采樵客，可以抛身麋鹿群。丁隐君，丁隐君，叩头且莫变名氏，即日更寻丁隐君。
李峤,雾,曹公迷楚泽，汉帝出平城。涿鹿妖氛静，丹山霁色明。类烟飞稍重，方雨散还轻。倘入非熊兆，宁思玄豹情。
乔知之,倡女行,石榴酒，葡萄浆。兰桂芳，茱萸香。愿君驻金鞍，暂此共年芳。愿君解罗襦，一醉同匡床。文君正新寡，结念在歌倡。昨宵绮帐迎韩寿，今朝罗袖引潘郎。莫吹羌笛惊邻里，不用琵琶喧洞房。且歌新夜曲，莫弄楚明光。此曲怨且艳，哀音断人肠。
杜甫,至后,冬至至后日初长，远在剑南思洛阳。青袍白马有何意，金谷铜驼非故乡。梅花欲开不自觉，棣萼一别永相望。愁极本凭诗遣兴，诗成吟咏转凄凉。
姚合,答李频秀才,一年离九陌，壁上挂朝袍。物外诗情远，人间酒味高。思归知病长，失寝觉神劳。衰老无多思，因君把笔毫。
李频,及第后还家过岘岭,魏驮山前一朵花，岭西更有几千家。石斑鱼鲊香冲鼻，浅水沙田饭绕牙。
孙元晏,晋·庾悦鹅炙,春暖江南景气新，子鹅炙美就中珍。庾家厨盛刘公困，浑弗相贻也恼人。
罗隐,雒城作,大卤旌旗出洛滨，此中烟月已埃尘。更无楼阁寻行处，只有山川识野人。早得铸金夸范蠡，旋闻垂钓哭平津。旧游难得时难遇，回首空城百草春。
李端,溪行逢雨与柳中庸,日落众山昏，萧萧暮雨繁。那堪两处宿，共听一声猿。
施肩吾,春日宴徐君池亭,暂凭春酒换愁颜，今日应须醉始还。池上有门君莫掩，从教野客见青山。
姚合,春日江次,野步出茆斋，闲行坐石台。久悲乡路远，犹喜杏花开。鸥鹭皆飞去，帆樯何处来。因凝千里目，落日尚徘徊。
司空曙,杜鹃行（一作杜甫诗）,古时杜宇称望帝，魂作杜鹃何微细。跳枝窜叶树木中，抢翔瞥捩雌随雄。毛衣惨黑自憔悴，众鸟安肯相尊崇。隳形不敢栖华屋，短翮唯愿巢深丛。穿皮啄朽觜欲秃，苦饥始得食一虫。谁言养雏不自哺，此语亦足为愚蒙。声音咽哕若有谓，号啼略与婴儿同。口干垂血转迫促，似欲上诉于苍穹。蜀人闻之皆起立，至今相效传遗风。乃知变化不可穷，岂知昔日居深宫，嫔妃左右如花红。
元稹,相和歌辞·决绝词三首,乍可为天上牵牛织女星，不愿为庭前红槿枝。七月七日一相见，故心终不移。那能朝开暮飞去，一任东西南北吹。分不两相守，恨不两相思。对面且如此，背面当何知。春风撩乱伯劳语，此时抛去时。握手苦相问，竟不言后期。君情既决绝，妾意已参差。借如死生别，安得长苦悲。噫春冰之将泮，何余怀之独结。有美一人，於焉旷绝。一日不见，比一日于三年，况三年之旷别。水得风兮小而已波，笋在苞兮高不见节。矧桃李之当春，竞众人之攀折。我自顾悠悠而若云，又安能保君皓皓之如雪。感破镜之分明，睹泪痕之馀血。幸他人之既不我先，又安能使他人之终不我夺。已焉哉，织女别黄姑，一年一度暂相见，彼此隔河何事无。夜夜相抱眠，幽怀尚沉结。那堪一年事，长遣一宵说。但感久相思，何暇暂相悦。虹桥薄夜成，龙驾侵晨列。生憎野鹊往迟回，死恨天鸡识时节。曙色渐曈曨，华星次明灭。一去又一年，一年何时彻。有此迢递期，不如生死别。天公隔是妒相怜，何不便教相决绝。
张籍,和韦开州盛山十二首·隐月岫,月出深峰里，清凉夜亦寒。每嫌西落疾，不得到明看。
韦庄,章台夜思,清瑟怨遥夜，绕弦风雨哀。孤灯闻楚角，残月下章台。芳草已云暮，故人殊未来。乡书不可寄，秋雁又南回。
郑愔,奉和九月九日登慈恩寺浮图应制,涌霄开宝塔，倒影驻仙舆。雁子乘堂处，龙王起藏初。秋风圣主曲，佳气史官书。愿献重阳寿，承欢万岁馀。
白居易,萧员外寄新蜀茶,蜀茶寄到但惊新，渭水煎来始觉珍。满瓯似乳堪持玩，况是春深酒渴人。
徐夤,蔷薇,朝露洒时如濯锦，晚风飘处似遗钿。重门剩著黄金锁，莫被飞琼摘上天。
朱庆馀,商州王中丞留吃枳壳,方物就中名最远，只应愈疾味偏佳。若交尽乞人人与，采尽商山枳壳花。
戎昱,耒阳谿夜行（为伤杜甫作）,乘夕棹归舟，缘源二转幽。月明看岭树，风静听溪流。岚气船间入，霜华衣上浮。猿声虽此夜，不是别家愁。
李商隐,江村题壁,沙岸竹森森，维艄听越禽。数家同老寿，一径自阴深。喜客尝留橘，应官说采金。倾壶真得地，爱日静霜砧。
黄滔,绛州郑尚书,旌旗日日展东风，云稼连山雪刃空。剖竹已知垂凤食，摘珠何必到龙宫。谏垣虚位期飞步，翰苑含毫待纪公。谁谓唐城诸父老，今时得见蜀文翁。
张祜,题海盐南馆,故人营此地，台馆尚依依。黑夜山魈语，黄昏海燕归。旧阴杨叶在，残雨槿花稀。无复南亭赏，高檐红烛辉。
吴融,旅馆梅花,清香无以敌寒梅，可爱他乡独看来。为忆故溪千万树，几年辜负雪中开。
杜审言,赠崔融二十韵,十年俱薄宦，万里各他方。云天断书札，风土异炎凉。太息幽兰紫，劳歌奇树黄。日疑怀叔度，夜似忆真长。北使从江表，东归在洛阳。相逢慰畴昔，相对叙存亡。草深穷巷毁，竹尽故园荒。雅节君弥固，衰颜余自伤。人事盈虚改，交游宠辱妨。雀罗争去翟，鹤氅竞寻王。思极欢娱至，朋情讵可忘。琴樽横宴席，岩谷卧词场。连骑追佳赏，城中及路傍。三川宿雨霁，四月晚花芳。复此开悬榻，宁唯入后堂。兴酣鸲鹆舞，言洽凤凰翔。高选俄迁职，严程已饬装。抚躬衔道义，携手恋辉光。玉振先推美，金铭旧所防。忽嗟离别易，行役共时康。
贾岛,赠绍明上人,未住青云室，中秋独往年。上方嵩若寺，下视雨和烟。祖岂无言去，心因断臂传。不知能已后，更有几灯然。
皮日休,太湖诗·销夏湾,太湖有曲处，其门为两崖。当中数十顷，别如一天池。号为销夏湾，此名无所私。赤日莫斜照，清风多遥吹。沙屿扫粉墨，松竹调埙篪。山果红靺鞨，水苔青wK髵。木阴厚若瓦，岩磴滑如饴。我来此游息，夏景方赫曦。一坐盘石上，肃肃寒生肌。小艖或可泛，短策或可支。行惊翠羽起，坐见白莲披。敛袖弄轻浪，解巾敌凉飔。但有水云见，更馀沙禽知。京洛往来客，暍死缘奔驰。此中便可老，焉用名利为。
李商隐,寓怀,彩鸾餐颢气，威凤入卿云。长养三清境，追随五帝君。烟波遗汲汲，矰缴任云云。下界围黄道，前程合紫氛。金书惟是见，玉管不胜闻。草为回生种，香缘却死熏。海明三岛见，天迥九江分。搴树无劳援，神禾岂用耘。斗龙风结阵，恼鹤露成文。汉岭霜何早，秦宫日易曛。星机抛密绪，月杵散灵氛。阳鸟西南下，相思不及群。
郭元振,相和歌辞·子夜四时歌六首·秋歌二首,邀欢空伫立，望美频回顾。何时复采菱，江中密相遇。辟恶茱萸囊，延年菊花酒。与子结绸缪，丹心此何有。
韩翃,张山人草堂会王方士,屿花晚，山日长，蕙带麻襦食草堂。一片水光飞入户，千竿竹影乱登墙。园梅熟，家酝香。新湿头巾不复篸，相看醉倒卧藜床。
刘长卿,龙门八咏·远公龛,松路向精舍，花龛归老僧。闲云随锡杖，落日低金绳。入夜翠微里，千峰明一灯。
白居易,题元八溪居,溪岚漠漠树重重，水槛山窗次第逢。晚叶尚开红踯躅，秋芳初结白芙蓉。声来枕上千年鹤，影落杯中五老峰。更愧殷勤留客意，鱼鲜饭细酒香浓。
施肩吾,秋洞宿,夜深秋洞里，风雨报龙归。何事触人睡，不教胡蝶飞。
皮日休,奉和鲁望四明山九题·过云,粉洞二十里，当中幽客行。片时迷鹿迹，寸步隔人声。以杖探虚翠，将襟惹薄明。经时未过得，恐是入层城。
万楚,题江潮庄壁,田家喜秋熟，岁晏林叶稀。禾黍积场圃，楂梨垂户扉。野闲犬时吠，日暮牛自归。时复落花酒，茅斋堪解衣。
谭用之,别何处士陵俊老,三皇上人春梦醒，东侯老大麒麟生。洞连龙穴全山冷，窗透鳌波尽室清。计拙耻居岩麓老，气狂惭与斗牛平。谁人为向青编上，直傍巢由写一名。
白居易,醉后题李、马二妓,行摇云髻花钿节，应似霓裳趁管弦。艳动舞裙浑是火，愁凝歌黛欲生烟。有风纵道能回雪，无水何由忽吐莲。疑是两般心未决，雨中神女月中仙。
李贞白,咏刺猬,行似针毡动，卧若栗球圆。莫欺如此大，谁敢便行拳。
郭密之,永嘉经谢公石门山作,绵境经耳目，未尝旷跻登。一窥石门险，再涤心神懵。洞壑閟金涧，欹崖盘石楞。阴潭下幂幂，秀岭上层层。千丈瀑流蹇，半溪风雨縆。兴馀志每惬，心远道自弘。乘轺广储峙，祗命愧才能。辍棹周气象，扪条历骞崩。忽如生羽翼，恍若将起腾。谢客今已矣，我来谁与朋。
李乂,奉和幸长安故城未央宫应制,凤辇乘春陌，龙山访故台。北宫才尽处，南斗独昭回。肆览飞宸札，称觞引御杯。已观蓬海变，谁厌柏梁灾。代挹孙通礼，朝称贾谊才。忝侪文雅地，先后各时来。
周彦晖,晦日重宴,春华归柳树，俯景落蓂枝。置驿铜街右，开筵玉浦陲。林烟含障密，竹雨带珠危。兴阑巾倒戴，山公下习池。
萧祜,游石堂观,西山高高何所如，上有古昔真人居。嵌崖巨石自成室，其下磅礴含清虚。我来斯邑访遗迹，乃遇沈生耽载籍。沈生为政哀茕嫠，又能索隐探灵奇。欣然向我话佳境，与我崎岖到山顶。甘瓜剖绿出寒泉，碧瓯浮花酌春茗。嚼瓜啜茗身清凉，汗消絺绤如迎霜。胡为空山百草花，倏尔笾豆肆我旁。始惊知周无小大，力寡多方验斯在。妙用腾声冠盖间，胜游恣意烟霞外。故碑石像凡几年，云郁雨霏生绿烟。我知游此多灵仙，缥缈月中飞下天。天风微微夕露委，松梢飕飕晓声起。凤去空遗箫管音，星翻寥落银河水。劝君学道此时来，结茅独宿何辽哉。斋心玄默感灵卫，必见鸾鹤相裴回。我爱崇山双剑北，峰如人首拄天黑。群仙伛偻势奔走，状若归尊趋有德。半岩有洞顶有池，出入灵怪潜蛟螭。我去不得昼夜思，梦游曾信南风吹。南风吹我到林岭，故国不见秦天迥。山花名药扑地香，月色泉声洞心冷。荫松散发逢异人，寂寞旷然口不言。道陵公远莫能识，发短耳长谁独存。司农惊觉忽惆怅，可惜所游俱是妄。蕴怀耿耿谁与言，直至今来意通形神开，拥传又恨斜阳催。一丘人境尚堪恋，何况海上金银台。
韦嗣立,奉和张岳州王潭州别诗二首,茂先王佐才，作牧楚江隈。登楼正欲赋，复遇仲宣来。黄鹄飞将远，雕龙文为开。宁知昔联事，听曲有馀哀。昔时陪二贤，缨冕会神仙。一去驰江海，相逢共播迁。无因千里驾，忽睹四愁篇。览讽欢何已，欢终徒怆然。
白居易,病入新正,枕上惊新岁，花前念旧欢。是身老所逼，非意病相干。风月情犹在，杯觞兴渐阑。便休心未伏，更试一春看。
白居易,和张十八秘书谢裴相公寄马,齿齐膘足毛头腻，秘阁张郎叱拨驹。洗了颔花翻假锦，走时蹄汗蹋真珠。青衫乍见曾惊否，红粟难赊得饱无。丞相寄来应有意，遣君骑去上云衢。
刘兼,咸阳怀古,高秋咸镐起霜风，秦汉荒陵树叶红。七国斗鸡方贾勇，中原逐鹿更争雄。南山漠漠云常在，渭水悠悠事旋空。立马举鞭遥望处，阿房遗址夕阳东。
张南史,秋夜闻雁寄南十五兼呈空和尚（一作和空上人）,晚节闻君道趣深，结茅栽树近东林。禅师几度曾摩顶，高士何年更发心。北渚三更闻过雁，西城万木动寒砧。不见支公与玄度，相思拥膝坐长吟。
张泌,河传,渺莽云水，惆怅暮帆，去程迢递。夕阳芳草，千里万里，雁声无限起。梦魂悄断烟波里。心如醉，相见何处是？锦屏香冷无睡，被头多少泪。红杏，交枝相映，密密濛濛。一庭浓艳倚东风，香融，透帘栊。斜阳似共春光语，蝶争舞，更引流莺妒。魂销千片玉樽前，神仙，瑶池醉暮天。
NA,杂曲歌辞·伊川歌第四,千里东归客，无心忆旧游。挂帆游白水，高枕到青州。
杜甫,怀灞上游,怅望东陵道，平生灞上游。春浓停野骑，夜宿敞云楼。离别人谁在，经过老自休。眼前今古意，江汉一归舟。
温庭筠,酒泉子,花映柳条，闲向绿萍池上。凭栏干，窥细浪，雨萧萧。近来音信两疏索，洞房空寂寞。掩银屏，垂翠箔，度春宵。日映纱窗，金鸭小屏山碧。故乡春，烟霭隔，背兰釭。宿妆惆怅倚高阁，千里云影薄。草初齐，花又落，燕双飞。楚女不归，楼枕小河春水。月孤明，风又起，杏花稀。玉钗斜篸云鬟重，裙上金缕凤。八行书，千里梦，雁南飞。罗带惹香，犹系别时红豆。泪痕新，金缕旧，断离肠。一双娇燕语雕梁，还是去年时节。绿杨浓，芳草歇，柳花狂。
杜甫,大历三年春白帝城放船出瞿塘峡久居夔府将适…凡四十韵,老向巴人里，今辞楚塞隅。入舟翻不乐，解缆独长吁。窄转深啼狖，虚随乱浴凫。石苔凌几杖，空翠扑肌肤。叠壁排霜剑，奔泉溅水珠。杳冥藤上下，浓澹树荣枯。神女峰娟妙，昭君宅有无。曲留明怨惜，梦尽失欢娱。摆阖盘涡沸，欹斜激浪输。风雷缠地脉，冰雪耀天衢。鹿角真走险，狼头如跋胡。恶滩宁变色，高卧负微躯。书史全倾挠，装囊半压濡。生涯临臬兀，死地脱斯须。不有平川决，焉知众壑趋。乾坤霾涨海，雨露洗春芜。鸥鸟牵丝飏，骊龙濯锦纡。落霞沉绿绮，残月坏金枢。泥笋苞初荻，沙茸出小蒲。雁儿争水马，燕子逐樯乌。绝岛容烟雾，环洲纳晓晡。前闻辨陶牧，转眄拂宜都。县郭南畿好，津亭北望孤。劳心依憩息，朗咏划昭苏。意遣乐还笑，衰迷贤与愚。飘萧将素发，汩没听洪炉。丘壑曾忘返，文章敢自诬。此生遭圣代，谁分哭穷途。卧疾淹为客，蒙恩早厕儒。廷争酬造化，朴直乞江湖。滟滪险相迫，沧浪深可逾。浮名寻已已，懒计却区区。喜近天皇寺，先披古画图。应经帝子渚，同泣舜苍梧。朝士兼戎服，君王按湛卢。旄头初俶扰，鹑首丽泥涂。甲卒身虽贵，书生道固殊。出尘皆野鹤，历块匪辕驹。伊吕终难降，韩彭不易呼。五云高太甲，六月旷抟扶。回首黎元病，争权将帅诛。山林托疲苶，未必免崎岖。
张籍,霅溪西亭晚望（一作霅溪远望）,霅水碧悠悠，西亭柳岸头。夕阴生远岫，斜照逐回流。此地动归思，逢人方倦游。吴兴耆旧尽，空见白蘋洲。
孙定,寄孙储（一作下第醉中寄储）,行行血泪洒尘襟，事逐东流渭水深。秋跨蹇驴风尚紧，静投孤店日初沈。一枝犹挂东堂梦，千里空驰北巷心。明月悲歌又前去，满城烟树噪春禽。
戴叔伦,杂曲歌辞·独不见,前宫路非远，旧苑春将遍。玉户看早梅，雕梁数归燕。身轻逐舞袖，香暖传歌扇。自和秋风词，长侍昭阳殿。谁信后庭人，年年独不见。
李白,玉真仙人词,玉真之仙人，时往太华峰。清晨鸣天鼓，飙欻腾双龙。弄电不辍手，行云本无踪。几时入少室，王母应相逢。
刘皂,长门怨三首,雨滴长门秋夜长，愁心和雨到昭阳。泪痕不学君恩断，拭却千行更万行。宫殿沈沈月欲分，昭阳更漏不堪闻。珊瑚枕上千行泪，不是思君是恨君。蝉鬓慵梳倚帐门，蛾眉不扫惯承恩。旁人未必知心事，一面残妆空泪痕。
吕岩,寄白龙洞刘道人,玉走金飞两曜忙，始闻花发又秋霜。徒夸篯寿千来岁，也是云中一电光。一电光，何太疾，百年都来三万日。其间寒暑互煎熬，不觉童颜暗中失。纵有儿孙满眼前，却成恩爱转牵缠。及乎精竭身枯朽，谁解教伊暂驻颜。延年之道既无计，不免将身归逝水。但看古往圣贤人，几个解留身在世。身在世，也有方，只为时人误度量。竞向山中寻草药，伏铅制汞点丹阳。点丹阳，事迥别，须向坎中求赤血。取来离位制阴精，配合调和有时节。时节正，用媒人，金翁姹女结亲姻。金翁偏爱骑白虎，姹女常驾赤龙身。虎来静坐秋江里，龙向潭中奋身起。两兽相逢战一场，波浪奔腾如鼎沸。黄婆丁老助威灵，撼动乾坤走神鬼。须臾战罢云气收，种个玄珠在泥底。从此根芽渐长成，随时灌溉抱真精。十月脱胎吞入口，忽觉凡身已有灵。此个事，世间稀，不是等闲人得知。宿世若无仙骨分，容易如何得遇之。金液丹，宜便炼，大都光景急如箭。要取鱼，须结筌，何不收心炼取铅。莫教烛被风吹灭，六道轮回难怨天。近来世上人多诈，尽著布衣称道者。问他金木是何般，噤口不言如害哑。却云服气与休粮，别有门庭道路长。岂不见阴君破迷歌里说，太乙含真法最强。莫怪言词太狂劣，只为时人难鉴别。惟君心与我心同，方敢倾心与君说。
储嗣宗,吴宫,荒台荆棘多，忠谏竟如何。细草迷宫巷，闲花误绮罗。前溪徒自绿，子夜不闻歌。怅望清江暮，悠悠东去波。
曹邺,关试前送进士姚潜下第归南阳,马嘶残日没残霞，二月东风便到家。莫羡长安占春者，明年始见故园花。
罗隐,商於驿与于蕴玉话别,南朝徐庾流，洛下忆同游。酒采闲坊菊，山登远寺楼。相思劳寄梦，偶别已经秋。还被青青桂，催君不自由。
骆宾王,秋日送侯四得弹字,我留安豹隐，君去学鹏抟。岐路分襟易，风云促膝难。夕涨流波急，秋山落日寒。惟有思归引，凄断为君弹。
崔藩,暗投明珠,至宝看怀袖，明珠出后收。向人光不定，离掌势难留。皎澈虚临夜，孤圆冷莹秋。乍来惊月落，疾转怕星流。有泪甘瑕弃，无媒自暗投。今朝感恩处，将欲报隋侯。
白居易,大水,浔阳郊郭间，大水岁一至。闾阎半飘荡，城堞多倾坠。苍茫生海色，渺漫连空翠。风卷白波翻，日煎红浪沸。工商彻屋去，牛马登山避。况当率税时，颇害农桑事。独有佣舟子，鼓枻生意气。不知万人灾，自觅锥刀利。吾无奈尔何，尔非久得志。九月霜降后，水涸为平地。
罗邺,蜡烛,暖香红焰一时燃，缇幕初垂月落天。堪恨兰堂别离夜，如珠似泪滴樽前。
祖咏,送丘为下第,沧江一身客，献赋空十年。明主岂能好，今人谁举贤。国门税征驾，旅食谋归旋。皦日媚春水，绿蘋香客船。无媒既不达，予亦思归田。
姚鹄,及第后上主司王起,三年竭力向春闱，塞断浮华众路岐。盛选栋梁非昔日，平均雨露及明时。登龙旧美无邪径，折桂新荣尽直枝。莫道只陪金马贵，相期更在凤凰池。
刘禹锡,寄和东川杨尚书慕巢兼寄西川继之二公近从弟…因成是诗,太华莲峰降岳灵，两川棠树接郊坰。政同兄弟人人乐，曲奏埙篪处处听。杨叶百穿荣会府，芝泥五色耀天庭。各抛笔砚夸旄钺，莫遣文星让将星。
薛能,汉庙祈雨回阳春亭有怀,南荣轩槛接城闉，适罢祈农此访春。九九已从南至尽，芊芊初傍北篱新。池中水是前秋雨，陌上风惊自古尘。欲召罗敷倾一盏，乘闲言语不容人。
皇甫冉,题裴二十一新园（一作题裴固新园，又作裴周）,东郭访先生，西郊寻隐路。久为江南客，自有云阳树。已得闲园心，不知公府步。开门白日晚，倚杖青山暮。果熟任霜封，篱疏从水度。穷年无牵缀，往事惜沦误。唯见耦耕人，朝朝自来去。
李峤,送光禄刘主簿之洛,函谷双崤右，伊川二陕东。仙舟窅将隔，芳斝暂云同。朋席馀欢尽，文房旧侣空。他乡千里月，岐路九秋风。背枥嘶班马，分洲叫断鸿。别后青山外，相望白云中。
齐己,寄庐岳僧,一闻飞锡别区中，深入西南瀑布峰。天际雪埋千片石，洞门冰折几株松。烟霞明媚栖心地，苔藓萦纡出世踪。莫问江边旧居寺，火烧兵劫断秋钟。
张蠙,言怀,不将高盖竟烟尘，自向蓬茅认此身。唐祖本来成大业，岂非姚宋是平人。
李绅,句,君咏风月夕，余当童稚年。闲窗读书罢，偷咏左司篇。
鲍溶,古意,女萝寄青松，绿蔓花绵绵。三五定君婚，结发早移天。肃肃羔雁礼，泠泠琴瑟篇。恭承采蘩祀，敢效同车贤。皎日不留景，良辰如逝川。愁心忽移爱，花貌无归妍。翠袖皓珠粉，碧阶封绿钱。新人易如玉，废瑟难为弦。寄谢蕣华木，荣君香阁前。岂无摇落苦，贵与根蒂连。希君旧光景，照妾薄暮年。
齐己,寄赠集滩二公,闻有难名境，因君住更名。轩窗中夜色，风月绕滩声。客好过无厌，禽幽画不成。终期一寻去，聊且寄吟情。
李约,相和歌辞·从军行三首,看图闲教阵，画地静论边。乌垒天西戍，鹰姿塞上川。路长须算日，书远每题年。无复生还望，翻思未别前。栅高三面斗，箭尽举烽频。营柳和烟暮，关榆带雪春。边城多老将，碛路少归人。点尽三河卒，年年添塞尘。候火起雕城，尘砂拥战声。游军藏汉帜，降骑说蕃情。霜降滮池浅，秋深太白明。嫖姚方虎视，不觉请添兵。
李商隐,圣女祠,松篁台殿蕙香帏，龙护瑶窗凤掩扉。无质易迷三里雾，不寒长著五铢衣。人间定有崔罗什，天上应无刘武威。寄问钗头双白燕，每朝珠馆几时归。
戴叔伦,送郎士元,白发金陵客，怀归不暂留。交情分两地，行色载孤舟。黄叶蝉吟晚，沧江雁送秋。何年重会此，诗酒复追游。
孟浩然,仲夏归汉南园，寄京邑耆旧,尝读高士传，最嘉陶征君。日耽田园趣，自谓羲皇人。予复何为者，栖栖徒问津。中年废丘壑，上国旅风尘。忠欲事明主，孝思侍老亲。归来当炎夏，耕稼不及春。扇枕北窗下，采芝南涧滨。因声谢同列，吾慕颍阳真。
朱庆馀,舜井,碧甃磷磷不记年，青萝锁在小山颠。向来下视千山水，疑是苍梧万里天。
贯休,怀薛尚书兼呈东阳王使君,得力未得力，高吟夏又残。二毛非自出，万事到诗难。蝉见木叶落，雷将雨气寒。何妨槌琢后，更献至公看。
朱庆馀,题蔷薇花,四面垂条密，浮阴入夏清。绿攒伤手刺，红堕断肠英。粉著蜂须腻，光凝蝶翅明。雨中看亦好，况复值初晴。
李贺,贵主征行乐,奚骑黄铜连锁甲，罗旗香干金画叶。中军留醉河阳城，娇嘶紫燕踏花行。春营骑将如红玉，走马捎鞭上空绿。女垣素月角咿咿，牙帐未开分锦衣。
孟郊,答韩愈、李观别，因献张徐州,富别愁在颜，贫别愁销骨。懒磨旧铜镜，畏见新白发。古树春无花，子规啼有血。离弦不堪听，一听四五绝。世途非一险，俗虑有千结。有客步大方，驱车独迷辙。故人韩与李，逸翰双皎洁。哀我摧折归，赠词纵横设。徐方国东枢，元戎天下杰。祢生投刺游，王粲吟诗谒。高情无遗照，朗抱开晓月。有土不埋冤，有仇皆为雪。愿为直草木，永向君地列。愿为古琴瑟，永向君听发。欲识丈夫心，曾将孤剑说。
齐己,寄诗友,天地有万物，尽应输苦心。他人虽欲解，此道奈何深。返朴遗时态，关门度岁阴。相思去秋夕，共对冷灯吟。
李商隐,一片,一片琼英价动天，连城十二昔虚传。良工巧费真为累，楮叶成来不直钱。
赵嘏,送滕迈郎中赴睦州,郡斋秋尽一江横，频命郎官地更清。星月去随新诏动，旌旗遥映故山明。诗寻片石依依晚，帆挂孤云杳杳轻。想到钓台逢竹马，只应歌咏伴猿声。
元稹,桐孙诗（后元和十年诏召入京及通州司马以后诗）,去日桐花半桐叶，别来桐树老桐孙。城中过尽无穷事，白发满头归故园。
周贺,旅怀,不觉月又尽，未归还到春。雪通庐岳梦，树匝草堂身。泽雁和寒露，江槎带远薪。何年自此去，旧国复为邻。
张九龄,奉和圣制途经华山,万乘华山下，千岩云汉中。灵居虽窅密，睿览忽玄同。日月临高掌，神仙仰大风。攒峰势岌岌，翊辇气雄雄。揆物知幽赞，铭勋表圣衷。会应陪玉检，来此告成功。
罗隐,淮南送工部卢员外赴阙,始从豸角曳长裾，又吐鸡香奏玉除。隋邸旧僚推谢掾，汉廷高议得相如。贵分赤笔升兰署，荣著绯衣从板舆。遥想到时秋欲尽，禁城凉冷露槐疏。
虞世南,蝉,垂緌饮清露，流响出疏桐。居高声自远，非是藉秋风。
宋之问,伤曹娘二首,可怜冥漠去何之，独立丰茸无见期。君看水上芙蓉色，恰似生前歌舞时。前溪妙舞今应尽，子夜新歌遂不传。无复绮罗娇白日，直将珠玉闭黄泉。
齐己,荆州新秋寺居写怀诗五首上南平王,竹如翡翠侵帘影，苔学琉璃布地纹。高卧更无如此乐，远游何必爱他云。闲听谢脁吟为政，静看萧何坐致君。只恐老身衰朽速，他年不得颂鸿勋。井梧黄落暮蝉清，久驻金台但暗惊。事佛未怜诸弟子，谈空争动上公卿。合归鸟外藏幽迹，敢向人前认好名。满印白檀灯一盏，可能酬谢得聪明。金汤里面境何求，宝殿东边院最幽。栽种已添新竹影，画图兼列远山秋。形容岂合亲公子，章句争堪狎士流。虚负岷峨老僧约，年年雪水下汀洲。汉江西岸蜀江东，六稔安禅教化中。托迹幸将王粲别，归心宁与子山同。尊罍岂识曹参酒，宾客还亲宋玉风。又见去年三五夕，一轮寒魄破烟空。石龛闲锁旧居峰，何事膺门岁月重。五七诗中叨见遇，三千客外许疏慵。迎凉蟋蟀喧闲思，积雨莓苔没屐踪。会待英雄启金口，却教担锡入云松。
杜荀鹤,冬末投长沙裴侍郎,欲露尘中事，其如不易言。家山一离别，草树匝春暄。吹梦风天角，啼愁雪岳猿。伫思心觉满，何以远门轩。
唐彦谦,洛神,人世仙家本自殊，何须相见向中途。惊鸿瞥过游龙去，漫恼陈王一事无。
窦群,晨游昌师院,深庭芳草浓，晓井山泉溢。林馥乱沈烟，石润侵经室。幽岩鸟飞静，晴岭云归密。壁藓凝苍华，竹阴满晴日。生期半宵梦，忧绪仍非一。若无高世心，安能此终毕。
陆龟蒙,补沈恭子诗,灵质贯轩昊，遐年越商周。自然失远裔，安得怨寡俦。我亦小国胤，易名惭见优。虽非放旷怀，雅奉逍遥游。携手桂枝下，属词山之幽。风雨一以过，林麓飒然秋。落日倚石壁，天寒登古丘。荒泉已无夕，败叶翳不流。乱翠缺月隐，衰红清露愁。览物性未逸，反为情所囚。异才偶绝境，佳藻穷冥搜。虚倾寂寞音，敢作杂佩酬。
黄滔,闰八月,无人不爱今年闰，月看中秋两度圆。唯恐雨师风伯意，至时还夺上楼天。
畅当,题沈八斋,江斋一入何亭亭，因寄沦涟心杳冥。绿绮琴弹白雪引，乌丝绢勒黄庭经。
李中,寄刘钧秀才,掩户当春昼，知君志在诗。闲花半落处，幽客未来时。野鸟穿莎径，江云过竹篱。会须明月夜，与子水边期。
刘威,早秋归,数口飘零身未回，梦魂遥断越王台。家书欲寄雁飞远，客恨正深秋又来。风解绿杨三署冷，月当银汉四山开。茫茫归路在何处，砧杵一声心已摧。
李益,同萧炼师宿太乙庙,微月空山曙，春祠谒少君。落花坛上拂，流水洞中闻。酒引芝童奠，香馀桂子焚。鹤飞将羽节，遥向赤城分。
皮日休,奉和鲁望四明山九题·石窗,窗开自真宰，四达见苍涯。苔染浑成绮，云漫便当纱。棂中空吐月，扉际不扃霞。未会通何处，应怜玉女家。
吴越人,再和,我有嘉宾宴乍欢，画帘纹细凤双盘。影笼沼沚修篁密，声透笙歌羯鼓干。散后便依书箧寐，渴来潜想玉壶寒。樱桃零落红桃媚，更俟旬馀共醉看。
韦庄,抚盈歌,凤縠兮鸳绡，霞疏兮绮寮。玉庭兮春昼，金屋兮秋宵。愁瞳兮月皎，笑颊兮花娇。罗轻兮浓麝，室暖兮香椒。銮舆去兮萧屑，七丝断兮泬寥，主父卧兮漳水，君王幸兮云轺。铅华窅窕兮秾姿，棠公肸蚃兮靡依。翠华长逝兮莫追，晏相望门兮空悲。
白居易,听歌六绝句·乐世（一名六么）,管急弦繁拍渐稠，绿腰宛转曲终头。诚知乐世声声乐，老病人听未免愁。
项斯,寄石桥僧,逢师入山日，道在石桥边。别后何人见，秋来几处禅。溪中云隔寺，夜半雪添泉。生有天台约，知无却出缘。
吴融,御沟十六韵,一水终南下，何年派作沟。穿城初北注，过苑却东流。绕岸清波溢，连宫瑞气浮。去应涵凤沼，来必渗龙湫。激石珠争碎，萦堤练不收。照花长乐曙，泛叶建章秋。影炫金茎表，光摇绮陌头。旁沾画眉府，斜入教箫楼。有雨难澄镜，无萍易掷钩。鼓宜尧女瑟，荡必蔡姬舟。皋著通鸣鹤，津应接斗牛。回风还潋潋，和月更悠悠。浅忆觞堪泛，深思杖可投。只怀泾合虑，不带陇分愁。自有朝宗乐，曾无溃穴忧。不劳夸大汉，清渭贯神州。
司空图,元日,甲子今重数，生涯只自怜。殷勤元日日，欹午又明年。
许棠,送张员外西川从事,为郎不入朝，自是赴嘉招。豸角初离首，金章已在腰。剑横阴绿野，栈响近丹霄。迎驿应相续，悬愁去路遥。
NA,与崔渥冥会杂诗,万里同心别九重，定知涉历此相逢。谁人翻向群峰路，不得苍梧徇玉容。春鸟交交引思浓，岂期尘迹拜仙宫。鸾歌凤舞飘珠翠，疑是阳台一梦中。鸾舆昔日出蒲关，一去苍梧更不还。若是不留千古恨，湘江何事竹犹斑。愁闻黄鸟夜关关，沩汭春来有梦还。遗美代移刊勒绝，唯闻留得泪痕斑。方承恩宠醉金杯，岂为干戈骤到来。亡国破家皆有恨，捧心无语泪苏台。桃花流水两堪伤，洞口烟波月渐长。莫道仙家无别恨，至今垂泪忆刘郎。泾阳平野草初春，遥望家乡泪滴频。当此不知多少恨，至今空忆在灵姻。目断魂销正惘然，九疑山际路漫漫。何人知得心中恨，空有湘江竹万竿。常说仙家事不同，偶陪花月此宵中。锦屏银烛皆堪恨，惆怅纱窗向晓风。
贯休,上刘商州,周邵吁嘘气，结为祯祥云。客从远方来，持此将赠君。时命偶不谬，授馆终南东。愔愔良吏师，不寐如老农。丘轲文之天，代天有馀功。代天复代天，后稷何所从。
项斯,宿胡氏溪亭,独住水声里，有亭无热时。客来因月宿，床势向山移。鹤睡松枝定，萤归葛叶垂。寂寥犹欠伴，谁为报僧知。
薛存诚,御题国子监门,宸翰符玄造，荣题国子门。笔锋回日月，字势动乾坤。檐下云光绝，梁间鹊影翻。张英圣莫拟，索靖妙难言。为著盘龙迹，能彰舞凤蹲。更随垂露像，常以沐皇恩。
王纬,东峰亭各赋一物得幽径石,片石东溪上，阴崖剩阻修。雨馀青石霭，岁晚绿苔幽。从来不可转，今日为人留。
长孙佐转妻,答外（佐转戍边不归寄书与妻作诗答之）,征人去年戍边水，夜得边书字盈纸。挥刀就烛裁红绮，结作同心答千里。君寄边书书莫绝，妾答同心心自结。同心再解不心离，离字频看字愁灭。结成一衣和泪封，封书只在怀袖中。莫如书故字难久，愿学同心长可同。
李端,送雍郢州,厌郎思出守，遂领汉东军。望月逢殷浩，缘江送范云。城闲烟草遍，浦迥雪林分。谁伴楼中宿，吟诗估客闻。
李适,元日退朝观军仗归营,献岁视元朔，万方咸在庭。端旒揖群后，回辇阅师贞。彩仗宿华殿，退朝归禁营。分行左右出，转旆风云生。历历趋复道，容容映层城。勇馀矜捷技，令肃无喧声。眷此戎旅节，载嘉良士诚。顺时倾宴赏，亦以助文经。
贾岛,送谭远上人,下视白云时，山房盖树皮。垂枝松落子，侧顶鹤听棋。清净从沙劫，中终未日欹。金光明本行，同侍出峨嵋。
刘禹锡,曹刚,大弦嘈囋小弦清，喷雪含风意思生。一听曹刚弹薄媚，人生不合出京城。
陆侍御,送淮南李中丞,今年闰在春三月，剩见金陵一月花。
赵嘏,山阳即席献裴中丞,早年天上见清尘，今日楼中醉一春。暂肯剖符临水石，几曾焚笔动星辰。琼台雪映迢迢鹤，蓬岛波横浩浩津。好是仙家羽衣使，欲教垂涕问何人。
罗隐,秋虫赋（以下补遗）,物之小兮，迎网而毙；物之大兮，兼网而逝。网也者，绳其小而不绳其大。吾不知尔身之危兮，腹之馁兮，吁！
杜甫,陪郑公秋晚北池临眺,北池云水阔，华馆辟秋风。独鹤元依渚，衰荷且映空。采菱寒刺上，蹋藕野泥中。素楫分曹往，金盘小径通。萋萋露草碧，片片晚旗红。杯酒沾津吏，衣裳与钓翁。异方初艳菊，故里亦高桐。摇落关山思，淹留战伐功。严城殊未掩，清宴已知终。何补参卿事，欢娱到薄躬。
李中,新喻县酬王仲华少府见贻,事简开樽有逸情，共忻官舍月华清。每惭花欠河阳景，长愧琴无单父声。未泰黎元惭旷职，纵行谦直是虚名。与君尽力行公道，敢向昌朝俟陟明。
白居易,病假中南亭闲望,欹枕不视事，两日门掩关。始知吏役身，不病不得闲。闲意不在远，小亭方丈间。西檐竹梢上，坐见太白山。遥愧峰上云，对此尘中颜。
杜甫,寄高適,楚隔乾坤远，难招病客魂。诗名惟我共，世事与谁论。北阙更新主，南星落故园。定知相见日，烂漫倒芳尊。
李白,长相思,长相思，在长安。络纬秋啼金井阑，微霜凄凄簟色寒。孤灯不明思欲绝，卷帷望月空长叹，美人如花隔云端。上有青冥之长天，下有渌水之波澜。天长路远魂飞苦，梦魂不到关山难。长相思，摧心肝。
贾曾,和宋之问下山歌,良游晼晚兮月呈光，锦路逶迤兮山路长。王孙不留兮岁将晏，嵩岩仙草兮为谁芳。
许浑,同韦少尹伤故卫尉李少卿,客醉更长乐未穷，似知身世一宵空。香街宝马嘶残月，暖阁佳人哭晓风。未卷绣筵朱阁上，已开尘席画屏中。何须更赋山阳笛，寒月沉西水向东。
平康妓,赠裴思谦（一作裴思谦诗）,银釭斜背解明珰，小语偷声贺玉郎。从此不知兰麝贵，夜来新惹桂枝香。
元稹,虫豸诗·蛒蜂（三首）,巴蛇蟠窟穴，穴下有巢蜂。近树禽垂翅，依原兽绝踪。微遭断手足，厚毒破心胸。昔甚招魂句，那知眼自逢。梨笑清都月，蜂游紫殿春。构脾分部伍，嚼蕊奉君亲。翅羽颇同类，心神固异伦。安知人世里，不有噬人人。兰蕙本同畹，蜂蛇亦杂居。害心俱毒螫，妖焰两吹嘘。雷蛰吞噬止，枯焚巢穴除。可怜相济恶，勿谓祸无馀。
骆宾王,秋夜送阎五还润州,通庄抵旧里，沟水泣新知。断云飘易滞，连露积难披。素风啼迥堞，惊月绕疏枝。无力励短翰，轻举送长离。
姚合,喜马戴冬夜见过期无可上人不至,客来初夜里，药酒自开封。老渐多归思，贫惟长病容。苦寒灯焰细，近晓鼓声重。僧可还相舍，深居闭古松。内殿臣相命，开樽话旧时。夜钟催鸟绝，积雪阻僧期。林静寒声远，天阴曙色迟。今宵复何夕，鸣珮坐相随。
贾岛,冬月长安雨中见终南雪,秋节新已尽，雨疏露山雪。西峰稍觉明，残滴犹未绝。气侵瀑布水，冻著白云穴。今朝灞浐雁，何夕潇湘月。想彼石房人，对雪扉不闭。
韦处厚,盛山十二诗·茶岭,顾渚吴商绝，蒙山蜀信稀。千丛因此始，含露紫英肥。
周贺,宿开元寺楼,西峰残日落，谁见寂寥心。孤枕客眠久，两廊僧话深。寒扉关雨气，风叶隐钟音。此爱东楼望，仍期别夜寻。
徐夤,春入鲤湖,到来峭壁白云齐，载酒春游渡九溪。铁嶂有楼霾欲堕，石门无锁路还迷。湖头鲤去轰雷在，树杪猿啼落日低。回首浮生真幻梦，何如斯地傍幽栖。
NA,路励行引谚,一人在朝，百人缓带。
杜牧,柳绝句,数树新开翠影齐，倚风情态被春迷。依依故国樊川恨，半掩村桥半掩溪。
吕温,衡州夜后把火看花留客,红芳暗落碧池头，把火遥看且少留。半夜忽然风更起，明朝不复上南楼。
许浑,寄袁校书（一作袁都校书）,扰扰换时节，旧山琪树阴。犹乖清汉志，空负白云心。广陌埃尘远，重门管吹深。劳歌极西望，芸省有知音。
许浑,故洛城（一作登故洛阳城）,禾黍离离半野蒿，昔人城此岂知劳。水声东去市朝变，山势北来宫殿高。鸦噪暮云归古堞，雁迷寒雨下空壕。可怜缑岭登仙子，犹自吹笙醉碧桃。
张说,送乔安邑备,书阁移年岁，文明难复辞。欢言冬雪满，恨别夏云滋。外尹方为政，高明自不欺。老人骖驭往，童子狎雏嬉。日茂西河俗，寂寥东观期。遥怀秀才令，京洛见新诗。
刘禹锡,团扇歌,团扇复团扇，奉君清暑殿。秋风入庭树，从此不相见。上有乘鸾女，苍苍虫网遍。明年入怀袖，别是机中练。
沈佺期,相和歌辞·王昭君,非君惜鸾殿，非妾妒蛾眉。薄命由骄虏，无情是画师。嫁来胡地恶，不并汉宫时。心苦无聊赖，何堪上马辞。
李洞,题南鉴公山房,竹房开处峭，迥挂半山灯。石磬敲来穴，不知何代僧。讲归双袖雪，禅起一盂冰。唯说黄桑屐，当时着秣陵。
温庭筠,觱篥歌（李相妓人吹）,蜡烟如纛新蟾满，门外平沙草芽短。黑头丞相九天归。夜听飞琼吹朔管。情远气调兰蕙薰，天香瑞彩含絪缊。皓然纤指都揭血，日暖碧霄无片云。含商咀徵双幽咽，软縠疏罗共萧屑。不尽长圆叠翠愁，柳风吹破澄潭月。鸣梭淅沥金丝蕊，恨语殷勤陇头水。汉将营前万里沙，更深一一霜鸿起。十二楼前花正繁，交枝簇蒂连壁门。景阳宫女正愁绝，莫使此声催断魂。
韩偓,雨后月中玉堂闲坐,银台直北金銮外，暑雨初晴皓月中。唯对松篁听刻漏，更无尘土翳虚空。绿香熨齿冰盘果，清冷侵肌水殿风。夜久忽闻铃索动，玉堂西畔响丁东。
张乔,宿昭应,夜忆开元寺，凄凉里巷间。薄烟通魏阙，明月照骊山。半壁空宫闭，连天白道闲。清晨更回首，独向灞陵还。
孟郊,伤哉行,众毒蔓贞松，一枝难久荣。岂知黄庭客，仙骨生不成。春色舍芳蕙，秋风绕枯茎。弹琴不成曲，始觉知音倾。馆月改旧照，吊宾写馀情。还舟空江上，波浪送铭旌。
戎昱,途中寄李二（一作李益诗）,杨柳烟含灞岸春，年年攀折为行人。好风若借低枝便，莫遣青丝扫路尘。
马戴,霁后寄白阁僧,苍翠霾高雪，西峰鸟外看。久披山衲坏，孤坐石床寒。盥手水泉滴，燃灯夜烧残。终期老云峤，煮药伴中餐。
姚合,过天津桥晴望,闲立津桥上，寒光动远林。皇宫对嵩顶，清洛贯城心。雪路初晴出，人家向晚深。自从王在镐，天宝至如今。
贾岛,送去华法师,在越居何寺，东南水路归。秋江洗一钵，寒日晒三衣。默听鸿声尽，行看叶影飞。囊中无宝货，船户夜扃稀。
徐夤,伤进士谢庭皓,献书犹未达明君，何事先游岱岳云。惟有春风护冤魄，与生青草盖孤坟。
罗隐,春日忆湖南旧游寄卢校书,旅榜前年过洞庭，曾提刀笔事甘宁。玳筵离隔将军幕，朱履频窥处士星。恩重匣中孤剑在，梦馀江畔数峰青。金貂见服嘉宾散，回首昭丘一涕零。
独孤及,送虢州王录事之任,谓子文章达，当年羽翼高。一经俄白首，三命尚青袍。未遇须藏器，安卑莫告劳。盘根倘相值，试用发硎刀。
钱起,奉和杜相公移长兴宅，奉呈元相公,守贵常思俭，平津此意深。能卑丞相宅，何谢故人心。种蕙初抽带，移篁不改阴。院梅朝助鼎，池凤夕归林。觉路经中得，沧洲梦里寻。道高仍济代，恩重岂投簪。报国谁知己，推贤共作霖。兴来文雅振，清韵掷双金。
苑咸,送大理正摄御史判凉州别驾,天子念西疆，咨君去不遑。垂银棘庭印，持斧柏台纲。雪下天山白，泉枯塞草黄。伫闻河陇外，还继海沂康。
洪州将军,题屈原祠,苍藤古木几经春，旧祀祠堂小水滨。行客谩陈三酎酒，大夫元是独醒人。
李德裕,谪岭南道中作,岭水争分路转迷，桄榔椰叶暗蛮溪。愁冲毒雾逢蛇草，畏落沙虫避燕泥。五月畬田收火米，三更津吏报潮鸡。不堪肠断思乡处，红槿花中越鸟啼。
权德舆,酬赵尚书杏园花下醉后见寄（时为太常卿）,春光深处曲江西，八座风流信马蹄。鹤发杏花相映好，羡君终日醉如泥。
杨炯,刘生,卿家本六郡，年长入三秦。白璧酬知己，黄金谢主人。剑锋生赤电，马足起红尘。日暮歌钟发，喧喧动四邻。
鱼玄机,和新及第悼亡诗二首,仙籍人间不久留，片时已过十经秋。鸳鸯帐下香犹暖，鹦鹉笼中语未休。朝露缀花如脸恨，晚风欹柳似眉愁。彩云一去无消息，潘岳多情欲白头。一枝月桂和烟秀，万树江桃带雨红。且醉尊前休怅望，古来悲乐与今同。
胡曾,咏史诗·泜水,韩信经营按镆铘，临戎叱咤有谁加。犹疑转战逢勍敌，更向军中问左车。
杨收,咏蛙,兔边分玉树，龙底耀铜仪。会当同鼓吹，不复问官私。
齐己,送相里秀才赴举,两上东堂不见春，文明重去有谁亲。曾逢少海尊前客，旧是神仙会里人。已遂风云催化羽，却将雷电助烧鳞。明年自此登龙后，回首荆门一路尘。
白居易,郡厅有树，晚荣早凋，人不识名，因题其上,浔阳郡厅后，有树不知名。秋先梧桐落，春后桃李荣。五月始萌动，八月已凋零。左右皆松桂，四时郁青青。岂量雨露恩，沾濡不均平。荣枯各有分，天地本无情。顾我亦相类，早衰向晚成。形骸少多病，三十不丰盈。毛鬓早改变，四十白髭生。谁教两萧索，相对此江城。
司空图,松滋渡二首,步上短亭久，看回官渡船。江乡宜晚霁，楚老语丰年。楚岫接乡思，茫茫归路迷。更堪斑竹驿，初听鹧鸪啼。
贯休,上杭州令狐使君,颜冉德无邻，分忧浙水滨。爱山成大癖，求瘼似诸身。视事奸回尽，登楼海岳春。野人如有幸，应得见陶钧。
辛弘智,自君之出矣（又一首）,自君之出矣，宝镜为谁明。思君如陇水，常闻呜咽声。
杜牧,入茶山下题水口草市绝句,倚溪侵岭多高树，夸酒书旗有小楼。惊起鸳鸯岂无恨，一双飞去却回头。
皮日休,江南书情二十韵寄秘阁韦校书贻之商洛宋先辈垂文二同年,四载加前字，今来未改衔。君批凤尾诏，我住虎头岩。季氏唯谋逐，臧仓只拟谗。时讹轻五羖，俗浅重三缄。瘦去形如鹤，忧来态似獑。才非师赵壹，直欲效陈咸。孤竹宁收笛，黄琮未作瑊。作羊宁免狠，为兔即须毚。枕户槐从亚，侵阶草懒芟。壅泉教咽咽，垒石放巉巉。掣钓随心动，抽书任意杴。茶教弩父摘，酒遣僰童监。默坐看山困，清斋饮水严。藓生天竺屐，烟外洞庭帆。病久新乌帽，闲多著白衫。药苞陈雨匼，诗草蠹云函。遣客呼林狖，辞人寄海螊。室唯搜古器，钱只买秋杉。寡合无深契，相期有至諴。他年如访问，烟茑暗髟髟。
韩愈,寄随州周员外,陆孟丘杨久作尘，同时存者更谁人。金丹别后知传得，乞取刀圭救病身。
王维,过福禅师兰若,岩壑转微径，云林隐法堂。羽人飞奏乐，天女跪焚香。竹外峰偏曙，藤阴水更凉。欲知禅坐久，行路长春芳。
齐己,荆渚偶作,无味吟诗即把经，竟将疏野访谁行。身依江寺庭无树，山绕天涯路有兵。竹瓦雨声漂永日，纸窗灯焰照残更。从容一觉清凉梦，归到龙潭扫石枰。
白居易,闲游,外事因慵废，中怀与静期。寻泉上山远，看笋出林迟。白石磨樵斧，青竿理钓丝。澄清深浅好，最爱夕阳时。
薛能,盩厔官舍新竹,心觉清凉体似吹，满风轻撼叶垂垂。无端种在幽闲地，众鸟嫌寒凤未知。
胡曾,咏史诗·豫州,策马行行到豫州，祖生寂寞水空流。当时更有三年寿，石勒寻为关下囚。
李商隐,寓目,园桂悬心碧，池莲饫眼红。此生真远客，几别即衰翁。小幌风烟入，高窗雾雨通。新知他日好，锦瑟傍朱栊。
许敬宗,冬日宴于庶子宅各赋一字得归,倦游嗟落拓，短翮慕追飞。周醪忽同醉，牙弦乃共挥。油云澹寒色，落景霭霜霏。累日方投分，兹夕谅无归。
王睿,燕（一作王毂诗）,海燕双飞意若何，曲梁呕嘎语声多。茅檐不必嫌卑陋，犹胜吴宫爇尔窠。
贾岛,不欺,上不欺星辰，下不欺鬼神。知心两如此，然后何所陈。食鱼味在鲜，食蓼味在辛。掘井须到流，结交须到头。此语诚不谬，敌君三万秋。
顾况,剡纸歌,云门路上山阴雪，中有玉人持玉节。宛委山里禹馀粮，石中黄子黄金屑。剡溪剡纸生剡藤，喷水捣后为蕉叶。欲写金人金口经，寄与山阴山里僧。手把山中紫罗笔，思量点画龙蛇出。政是垂头蹋翼时，不免向君求此物。
刘沧,送李休秀才归岭中,南泛孤舟景自饶，蒹葭汀浦晚萧萧。秋风汉水旅愁起，寒木楚山归思遥。独夜猿声和落叶，晴江月色带回潮。故园新过重阳节，黄菊满篱应未凋。
包融,和崔会稽咏王兵曹厅前涌泉势城中字,茂德来征应，流泉入咏歌。含灵符上善，作字表中和。有草恒垂露，无风欲偃波。为看人共水，清白定谁多。
许浑,再游越中，伤朱馀庆协律好直上人,昔年湖上客，留访雪山翁。王氏船犹在，萧家寺已空。月高花有露，烟合水无风。处处多遗韵，何曾入剡中。
杜牧,奉和仆射相公春泽稍愆圣君轸虑嘉雪忽降…成四韵,飘来鸡树凤池边，渐压琼枝冻碧涟。银阙双高银汉里，玉山横列玉墀前。昭阳殿下风回急，承露盘中月彩圆。上相抽毫歌帝德，一篇风雅美丰年。
权德舆,杂诗五首,婉彼嬴氏女，吹箫偶萧史。彩鸾驾非烟，绰约两仙子。神期谅交感，相顾乃如此。岂比成都人，琴心中夜起。阳台巫山上，风雨忽清旷。朝云与游龙，变化千万状。魂交复目断，缥缈难比况。兰泽不可亲，凝情坐惆怅。淇水春正绿，上宫兰叶齐。光风两摇荡，鸣珮出中闺。一顾授横波，千金呈瓠犀。徒然路傍子，怳怳复凄凄。碧树泛鲜飙，玉琴含妙曲。佳人掩鸾镜，婉婉凝相瞩。文袿映束素，香黛宜fT绿。寂寞远怀春，何时来比目。含颦倚瑶瑟，丹慊结繁虑。失身不自还，万恨随玉箸。蘼芜山下路，团扇秋风去。君看心断时，犹在目成处。
权德舆,过张监阁老宅对酒奉酬见赠（其年停贡举）,里仁无外事，徐步一开颜。荆玉收难尽，齐竽喜暂闲。秋风倾菊酒，霁景下蓬山。不用投车辖，甘从倒载还。
卢仝,梳铭,有发兮朝朝思理，有身兮胡不如是。
李白,杂曲歌辞·鸣雁行,胡雁鸣，辞燕山，昨发委羽朝度关。一一衔芦枝，南飞散落天地间，连行接翼往复还。客居烟波寄湘吴，凌霜触雪毛体枯，畏逢矰缴惊相呼。闻弦虚坠良可吁，君更弹射何为乎。
李频,春日旅舍,未识东西南北路，青春白日坐销难。如何一别故园后，五度花开五处看。
曹邺,自退,寒女面如花，空寂常对影。况我不嫁容，甘为瓶堕井。
刘禹锡,杂曲歌辞·竹枝,白帝城头春草生，白盐山下蜀江清。南人上来歌一曲，北人莫上动乡情。山桃红花满上头，蜀江春水拍江流。花红易衰似郎意，水流无限似侬愁。江上朱楼新雨晴，瀼西春水縠文生。桥东桥西好杨柳，人来人去唱歌行。日出三竿春雾消，江头蜀客驻兰桡。凭寄狂夫书一纸，住在成都万里桥。两岸山花似雪开，家家春酒满银杯。昭君坊中多女伴，永安宫外踏青来。瞿塘嘈嘈十二滩，此中道路古来难。长恨人心不如水，等闲平地起波澜。巫峡苍苍烟雨时，清猿啼在最高枝。个里愁人肠自断，由来不是此声悲。城西门前滟滪堆，年年波浪不能摧。懊恼人心不如石，少时东去复西来。山上层层桃李花，云间烟火是人家。银钏金钗来负水，长刀短笠去烧畬。杨柳青青江水平，闻郎江上唱歌声。东边日出西边雨，道是无情还有情。楚水巴山江雨多，巴人能唱本乡歌。今朝北客思归去，回入纥那披绿罗。
皎然,苕溪草堂自大历三年夏新营洎秋及春…四十三韵,万虑皆可遗，爱山情不易。自从东溪住，始与人群隔。应物非宿心，遗身是吾策。先民崆峒子，沦景事金液。绮里犹近名，於陵未泯迹。吾师逆流教，禅隐殊古昔。洗足临潺湲，销声寄松柏。缃荷采堪服，柔草持可席。道心制野猿，法语授幽客。境净万象真，寄目皆有益。原上无情花，山中听经石。竹生自萧散，云性常洁白。却见羁世人，远高摩霄翮。达贤观此意，烦想遂冰蘖。伊予战苦胜，览境情不溺。智以动念昏，功由无心积。形骸尔何有，生死谁所戚。为与胜悟冥，不忧颓龄迫。春风自骀荡，禅地常阒寂。掷札成柳枝，溉瓶养泉脉。道人知止足，盥漱聊自适。学外见古贤，颇令我心惕。眇绵云官世，梦幻羽陵籍。鬼箓徒相矜，九原谁家宅。俗情封浅近，至理昧尧跖。蹈善嗟沈冥，履仁伤堙厄。匠心圣亦尤，攻异天见责。试以慧眼观，斯言谅可觌。外事非吾道，忘缘倦所历。中宵废耳目，形静神不役。色天夜清迥，花漏时滴沥。东风吹杉梧，幽月到石壁。此中一悟心，可与千载敌。故交徒好我，筐中无咫尺。潘生入空门，祖师传秘赜。汤子自天德，精诣功不僻。放世与成名，两图在所择。吾高鸱夷子，身退无瑕摘。吾嘉鲁仲连，功成弃珪璧。二贤兼彼才，晚节何感激。不然作山计，改服我下泽。君隳元亮冠，我脱潜师屐。倚卧高松根，共逃金闺籍。
无名氏,尚书郎上直闻春漏,地即尚书省，人惟鸳鹭行。审时传玉漏，直夜递星郎。历历闻仙署，泠泠出建章。自空来断续，随月散凄锵。物静知声远，寒轻觉夜长。听馀残月落，曙色满东方。
王维,山中寄诸弟妹,山中多法侣，禅诵自为群。城郭遥相望，唯应见白云。
吴融,渡淮作,红杏花时辞汉苑，黄梅雨里上淮船。雨迎花送长如此，辜负东风十四年。
施肩吾,题山僧水阁,山房水阁连空翠，沈沈下有蛟龙睡。老僧趺坐入定时，不知花落黄金地。
储光羲,贻王侍御出台掾丹阳,高高琅琊台，台下生菌簵。照车十二乘，光彩不足谕。既当少微星，复隐高山雾。金丘华阳下，仙伯养晦处。茅茨对三峰，梧桐开一路。神溪绕皋陆，樵牧自成趣。时登青冥游，若从天江度。墟里献薇蕨，群公致衣缕。深沉复清净，偃仰视太素。猛兽识宾仆，赪霞知早暮。峨峨云龙开，忽有方伯遇。达人无不可，壮志且驰骛。融泄长鸡鸣，縯纷大鹏翥。赤墀高崱屴，一见如三顾。礼服正邦祀，刑冠肃王度。三辰明昭代，光启玄元祚。章台收杞梓，太液满鹓鹭。丰泽耀纯仁，八方晏黔庶。沉沉阊阖起，殷殷蓬莱曙。旌戟俨成行，鸡人传发煦。翔翼一如鹗，百辟莫不惧。清庙奉烝尝，灵山扈銮辂。天街时蹴踘，直指宴梐枑。四月纯阳初，雷雨始奋豫，逆星孛皇极，鈇锧静天步。酆镐舒曜灵，干戈藏武库。析ds增广运，直道有好恶。回迹清宪台，传骑东南去。列城异畴昔，近饯寡徒御。缠绵西关道，婉娈新丰树。伊洛不敢息，淮河任沿溯。乡亭茱萸津，先后非疏附。炎时方怵惕，有若践霜露。惆怅长岑长，寂寞梁王傅。纷吾家延州，结友在童孺。岑阳沐天德，邦邑持民务。踯躅望朝阴，如何复沦误。牙旷三千里，击辕非所慕。秋涛联沧溟，舟楫凑北固。江汜日绵眇，朝夕空寐寤。中洞松栝新，东皋阡陌故。馀辉方焜耀，可以欢邑聚。南华在濠上，谁辩魏王瓠。登陟芙蓉楼，为我时一赋。
薛逢,送裴评事,塞垣从事识兵机，只拟平戎不拟归。入夜笳声含白发，报秋榆叶落征衣。城临战垒黄云晚，马渡寒沙夕照微。此别不应书断绝，满天霜雪有鸿飞。
崔颢,澄水如鉴,圣贤将立喻，上善贮情深。洁白依全德，澄清有片心。浇浮知不挠，滥浊固难侵。方寸悬高鉴，生涯讵陆沉。对泉能自诫，如镜静相临。廉慎传家政，流芳合古今。
李商隐,思归,固有楼堪倚，能无酒可倾。岭云春沮洳，江月夜晴明。鱼乱书何托，猿哀梦易惊。旧居连上苑，时节正迁莺。
刘赞,赠罗隐,人皆言子屈，独我谓君非。明主既难谒，青山何不归。年虚侵雪鬓，尘枉污麻衣。自古逃名者，至今名岂微。
高適,广陵别郑处士,落日知分手，春风莫断肠。兴来无不惬，才在亦何伤。溪水堪垂钓，江田耐插秧。人生只为此，亦足傲羲皇。
孟浩然,长安早春（一作张子容诗）,关戍惟东井，城池起北辰。咸歌太平日，共乐建寅春。雪尽青山树，冰开黑水滨。草迎金埒马，花伴玉楼人。鸿渐看无数，莺歌听欲频。何当遂荣擢，归及柳条新。
皇甫冉,送王司直（一作刘长卿诗）,西塞云山远，东风道路长。人心胜潮水，相送过浔阳。
李白,有所思（一作古有所思行）,我思仙人乃在碧海之东隅。海寒多天风，白波连山倒蓬壶。长鲸喷涌不可涉，抚心茫茫泪如珠。西来青鸟东飞去，愿寄一书谢麻姑。
李峤,雀,大厦初成日，嘉宾集杏梁。衔书表周瑞，入幕应王祥。暮宿江城里，朝游涟水傍。愿齐鸿鹄至，希逐凤凰翔。
骆浚,题度支杂事典庭中柏树,干耸一条青玉直，叶铺千叠绿云低。争如燕雀偏巢此，却是鸳鸯不得栖。
杜甫,敬简王明府（甫尝为唐兴县宰王潜作客馆记疑即王明府）,叶县郎官宰，周南太史公。神仙才有数，流落意无穷。骥病思偏秣，鹰愁怕苦笼。看君用高义，耻与万人同。
贯休,送庐山衲僧,飞锡下崆gk，清高世少双。冻天方筛雪，别我去何邦。烧绕赤乌亥，云漫白蚌江。路人争得识，空仰鬓眉庞。
孙逖,奉和李右相赏会昌林亭,贤相初陪跸，灵山本降神。作京雄近县，开阁宠平津。地胜林亭好，时清宴赏频。百泉萦草木，万井布郊畛。德与春和盛，功将造化邻。还嗤渭滨叟，岁晚独垂纶。
刘得仁,晚步曲江因谒慈恩寺恭上人,岂曰趣名者，年年待命通。坐令青嶂上，兴起白云中。岸浸如天水，林含似雨风。南宗犹有碍，西寺问恭公。
方干,题悬溜岩隐者居,世人如要问生涯，满架堆床是五车。谷鸟暮蝉声四散，修篁灌木势交加。蒲葵细织团圆扇，薤叶平铺合遝花。却用水荷苞绿李，兼将寒井浸甘瓜。惯缘嶮峭收松粉，常趁芳鲜掇茗芽。池上树阴随浪动，窗前月影被巢遮。坐云独酌杯盘湿，穿竹微吟路径斜。见说公卿访遗逸，逢迎亦是戴乌纱。
归仁,题楚庙,羞容难更返江东，谁问从来百战功。天地有心归道德，山河无力为英雄。芦花尚认霜戈白，海日犹思火阵红。也是男儿成败事，不须惆怅对西风。
方干,与徐温话别,去去何时却见君，悠悠烟水似天津。明年今夜有明月，不是今年看月人。
谭用之,别雒下一二知己,金鼎光辉照雪袍，雒阳春梦忆波涛。尘埃满眼人情异，风雨前程马足劳。接塞峨眉通蜀险，过山仙掌倚秦高。别来无限幽求子，应笑区区味六韬。
杜审言,夏日过郑七山斋,共有樽中好，言寻谷口来。薜萝山径入，荷芰水亭开。日气含残雨，云阴送晚雷。洛阳钟鼓至，车马系迟回。
魏徵,五郊乐章·肃和,离位克明，火中宵见。峰云暮起，景风晨扇。木槿初荣，含桃可荐。芬馥百品，铿锵三变。
姚合,喜览泾州卢侍御诗卷,新诗十九首，丽格出青冥。得处神应骇，成时力尽停。正愁闻更喜，沈醉见还醒。自是天才健，非关笔砚灵。
杜甫,夏日李公见访,远林暑气薄，公子过我游。贫居类村坞，僻近城南楼。旁舍颇淳朴，所愿亦易求。隔屋唤西家，借问有酒不。墙头过浊醪，展席俯长流。清风左右至，客意已惊秋。巢多众鸟斗，叶密鸣蝉稠。苦道此物聒，孰谓吾庐幽。水花晚色静，庶足充淹留。预恐尊中尽，更起为君谋。
来鹄,云,千形万象竟还空，映水藏山片复重。无限旱苗枯欲尽，悠悠闲处作奇峰。
罗隐,东归别所知,芙蓉宫阙二妃坛，两处因依五岁寒。邹律有风吹不变，郄枝无分住应难。愁心似火还烧鬓，别泪非珠谩落盘。却羡淮南好鸡犬，也能终始逐刘安。
NA,孟蜀桃符诗,新年纳馀庆，嘉节号长春。
司空图,游仙二首,蛾眉新画觉婵娟，斗走将花阿母边。仙曲教成慵不理，玉阶相簇打金钱。刘郎相约事难谐，雨散云飞自此乖。月姊殷勤留不住，碧空遗下水精钗。
陆龟蒙,四明山诗·鹿亭,鹿亭岩下置，时领白麛过。草细眠应久，泉香饮自多。认声来月坞，寻迹到烟萝。早晚吞金液，骑将上绛河。
韩愈,忆昨行和张十一,忆昨夹钟之吕初吹灰，上公礼罢元侯回。车载牲牢瓮舁酒，并召宾客延邹枚。腰金首翠光照耀，丝竹迥发清以哀。青天白日花草丽，玉斝屡举倾金罍。张君名声座所属，起舞先醉长松摧。宿酲未解旧痁作，深室静卧闻风雷。自期殒命在春序，屈指数日怜婴孩。危辞苦语感我耳，泪落不掩何漼漼。念昔从君渡湘水，大帆夜划穷高桅。阳山鸟路出临武，驿马拒地驱频隤。践蛇茹蛊不择死，忽有飞诏从天来。伾文未揃崖州炽，虽得赦宥恒愁猜。近者三奸悉破碎，羽窟无底幽黄能。眼中了了见乡国，知有归日眉方开。今君纵署天涯吏，投檄北去何难哉。无妄之忧勿药喜，一善自足禳千灾。头轻目朗肌骨健，古剑新劚磨尘埃。殃消祸散百福并，从此直至耇与鲐。嵩山东头伊洛岸，胜事不假须穿栽。君当先行我待满，沮溺可继穷年推。
司空曙,秋夜忆兴善院寄苗发,右军多住寺，此夜后池秋。自与山僧伴，那因洛客愁。卷帘霜霭霭，满目水悠悠。若有诗相赠，期君忆惠休。
韦庄,立春,青帝东来日驭迟，暖烟轻逐晓风吹。罽袍公子樽前觉，锦帐佳人梦里知。雪圃乍开红菜甲，彩幡新翦绿杨丝。殷勤为作宜春曲，题向花笺帖绣楣。
白居易,送客春游岭南二十韵,已讶游何远，仍嗟别太频。离容君蹙促，赠语我殷勤。迢递天南面，苍茫海北漘。诃陵国分界，交趾郡为邻。蓊郁三光晦，温暾四气匀。阴晴变寒暑，昏晓错星辰。瘴地难为老，蛮陬不易驯。土民稀白首，洞主尽黄巾。战舰犹惊浪，戎车未息尘。红旗围卉服，紫绶裹文身。面苦桄榔裛，浆酸橄榄新。牙樯迎海舶，铜鼓赛江神。不冻贪泉暖，无霜毒草春。云烟蟒蛇气，刀剑鳄鱼鳞。路足羁栖客，官多谪逐臣。天黄生飓母，雨黑长枫人。回使先传语，征轩早返轮。须防杯里蛊，莫爱橐中珍。北与南殊俗，身将货孰亲。尝闻君子诫，忧道不忧贫。
韦应物,清明日忆诸弟,冷食方多病，开襟一忻然。终令思故郡，烟火满晴川。杏粥犹堪食，榆羹已稍煎。唯恨乖亲燕，坐度此芳年。
白居易,自题,老宜官冷静，贫赖俸优饶。热月无堆案，寒天不趁朝。傍看应寂寞，自觉甚逍遥。徒对盈尊酒，兼无愁可销。
NA,嵩山小儿吟,我本长生深山内，更何入他不二门。争如访取旧时伴，休更朝夕劳神魂。
李白,相和歌辞·陌上桑,美女渭桥东，春还事蚕作。五马如飞龙，青丝结金络。不知谁家子，调笑来相谑。妾本秦罗敷，玉颜艳名都。绿条映素手，采桑向城隅。使君且不顾，况复论秋胡。寒螀爱碧草，鸣凤栖青梧。托心自有处，但怪傍人愚。徒令白日暮，高驾空踟蹰。
张蠙,赠水军都将,平生为有安邦术，便别秋曹最上阶。战舰却容儒客卧，公厅唯伴野僧斋。裁书榭迥冰胶笔，养药堂深藓惹鞋。直待门前见幢节，始应高惬圣君怀。
刘商,寄李俌,挂却衣冠披薜荔，世人应是笑狂愚。年来渐觉髭须黑，欲寄松花君用无。
白居易,和答诗十首·和松树,亭亭山上松，一一生朝阳。森耸上参天，柯条百尺长。漠漠尘中槐，两两夹康庄。婆娑低覆地，枝干亦寻常。八月白露降，槐叶次第黄。岁暮满山雪，松色郁青苍。彼如君子心，秉操贯冰霜。此如小人面，变态随炎凉。共知松胜槐，诚欲栽道傍。粪土种瑶草，瑶草终不芳。尚可以斧斤，伐之为栋梁。杀身获其所，为君构明堂。不然终天年，老死在南冈。不愿亚枝叶，低随槐树行。
岑参,河西春暮忆秦中,渭北春已老，河西人未归。边城细草出，客馆梨花飞。别后乡梦数，昨来家信稀。凉州三月半，犹未脱寒衣。
卢照邻,长安古意,长安大道连狭斜，青牛白马七香车。玉辇纵横过主第，金鞭络绎向侯家。龙衔宝盖承朝日，凤吐流苏带晚霞。百丈游丝争绕树，一群娇鸟共啼花。啼花戏蝶千门侧，碧树银台万种色。复道交窗作合欢，双阙连甍垂凤翼。梁家画阁天中起，汉帝金茎云外直。楼前相望不相知，陌上相逢讵相识。借问吹箫向紫烟，曾经学舞度芳年。得成比目何辞死，愿作鸳鸯不羡仙。比目鸳鸯真可羡，双去双来君不见。生憎帐额绣孤鸾，好取门帘帖双燕。双燕双飞绕画梁，罗纬翠被郁金香。片片行云著蝉鬓，纤纤初月上鸦黄。鸦黄粉白车中出，含娇含态情非一。妖童宝马铁连钱，娼妇盘龙金屈膝。御史府中乌夜啼，廷尉门前雀欲栖。隐隐朱城临玉道，遥遥翠幰没金堤。挟弹飞鹰杜陵北，探丸借客渭桥西。俱邀侠客芙蓉剑，共宿娼家桃李蹊。娼家日暮紫罗裙，清歌一啭口氛氲。北堂夜夜人如月，南陌朝朝骑似云。南陌北堂连北里，五剧三条控三市。弱柳青槐拂地垂，佳气红尘暗天起。汉代金吾千骑来，翡翠屠苏鹦鹉杯。罗襦宝带为君解，燕歌赵舞为君开。别有豪华称将相，转日回天不相让。意气由来排灌夫，专权判不容萧相。专权意气本豪雄，青虬紫燕坐春风。自言歌舞长千载，自谓骄奢凌五公。节物风光不相待，桑田碧海须臾改。昔时金阶白玉堂，即今唯见青松在。寂寂寥寥扬子居，年年岁岁一床书。独有南山桂花发，飞来飞去袭人裾。
齐己,酬九经者,九经三史学，穷妙又穷微。长白山初出，青云路欲飞。江僧酬雪句，沙鹤识麻衣。家在黄河北，南来偶未归。
卢仝,赠金鹅山人沈师鲁,金鹅山中客，来到扬州市。买药床头一破颜，撇然便有上天意。日月高挂玄关深，金膏切淬肌骨异。人皆食谷与五味，独食太和阴阳气。浩浩流珠走百关，绵绵若存有深致。种玉不耕山外非内粹。凿儒关决文泉彰，风雅因君不复坠。光不外照刃不磨，回避人间恶富贵。三日四日五六日，盘礴化元搜万类。昼饮兴酣陶天和，夜话造微精魅。示我插血不死方，赏我风格不肥腻。肉眼不识天上书，小儒安敢窥奥秘。昆仑路隔西北天，三山后浮不著地。君到头来忆我时，金简为吾镌一字。
李涉,送王六觐巢县叔父二首,巢岸南分战鸟山，水云程尽到东关。弦歌自是君家事，莫怪今来一邑闲。长忆山阴旧会时，王家兄弟尽相随。老来放逐潇湘路，泪滴秋风引献之。
姚合,寄题尉迟少卿郊居,卿仕在关东，林居思不穷。朝衣挂壁上，厩马放田中。隅坐唯禅子，随行只药童。砌莎留宿露，庭竹出清风。浓翠生苔点，辛香发桂丛。莲池伊水入，石径远山通。愚者心还静，高人迹自同。无能相近住，终日羡邻翁。
杜甫,中宵,西阁百寻馀，中宵步绮疏。飞星过水白，落月动沙虚。择木知幽鸟，潜波想巨鱼。亲朋满天地，兵甲少来书。
沈佺期,相和歌辞·凤笙曲,忆昔王子晋，凤笙游云空。挥手弄白日，安能恋青宫。岂无婵娟子，结念罗帐中。怜寿不贵色，身世两无穷。
施肩吾,感遇词,一种貌如仙，人情要自偏。罗敷有底好，最得使君怜。
徐凝,杭州祝涛头二首,不道沙堤尽，犹欺石栈顽。寄言飞白雪，休去打青山。倒打钱塘郭，长驱白浪花。吞吴休得也，输却五千家。
张籍,哭孟寂,曲江院里题名处，十九人中最少年。今日春光君不见，杏花零落寺门前。
元稹,大云寺二十韵,地胜宜台殿，山晴离垢氛。现身千佛国，护世四王军。碧耀高楼瓦，赪飞半壁文。鹤林萦古道，雁塔没归云。幡影中天飏，钟声下界闻。攀萝极峰顶，游目到江濆。驯鸽闲依缀，调猿静守群。虎行风捷猎，龙睡气氛氲。获稻禅衣卷，烧畬劫火焚。新英蜂采掇，荒草象耕耘。钵付灵童洗，香教善女熏。果枝低罯罯，花雨泽雰雰。示化维摩疾，降魔力士勋。听经神变见，说偈鸟纷纭。上境光犹在，深谿暗不分。竹笼烟欲暝，松带日馀曛。真谛成知别，迷心尚有云。多生沉五蕴，宿习乐三坟。谕鹿车虽设，如蚕绪正棼。且将平等义，还奉圣明君。
吴筠,高士咏·师金,圣人贵素朴，礼义非玄同。师金告颜生，可谓达化宗。夫子饰刍狗，自然道斯穷。应物方矫行，俯仰靡不通。
许棠,曲江三月三日,满国赏芳辰，飞蹄复走轮。好花皆折尽，明日恐无春。鸟避连云幄，鱼惊远浪尘。如何当此节，独自作愁人。
许浑,旅怀,征车何轧轧，南北极天涯。孤枕易为客，远书难到家。乡连云外树，城闭月中花。犹有扁舟思，前年别若耶。
李颀,送郝判官,楚城木叶落，夏口青山遍。鸿雁向南时，君乘使者传。枫林带水驿，夜火明山县。千里送行人，蔡州如眼见。江连清汉东逶迤，遥望荆云相蔽亏。应问襄阳旧风俗，为余骑马习家池。
李伦,顾城,世久荒墟在，白云几代耕。市廛新草绿，里社故烟轻。不谨罹天讨，来苏岂忿兵。谁云殷鉴远，今古在人程。
无可,送薛秀才游河中兼投任郎中留后,诗古赋纵横，令人畏后生。驾言游禹迹，知己在蒲城。日射云烟散，风吹草木荣。孤吟临寇境，莫问请长缨。
郑谷,寄赠孙路处士,平生诗誉更谁过，归老东吴命若何。知己凋零垂白发，故园寥落近沧波。酒醒藓砌花阴转，病起渔舟鹭迹多。深入富春人不见，闲门空掩半庭莎。
韦璜,赠夫二首（题云泉台客韦璜）,不得长相守，青春夭蕣华。旧游今永已，泉路却为家。早知离别切人心，悔作从来恩爱深。黄泉冥寞虽长逝，白日屏帷还重寻。
杜甫,萤火,幸因腐草出，敢近太阳飞。未足临书卷，时能点客衣。随风隔幔小，带雨傍林微。十月清霜重，飘零何处归。
李白,宣城送刘副使入秦,君即刘越石，雄豪冠当时。凄清横吹曲，慷慨扶风词。虎啸俟腾跃，鸡鸣遭乱离。千金市骏马，万里逐王师。结交楼烦将，侍从羽林儿。统兵捍吴越，豺虎不敢窥。大勋竟莫叙，已过秋风吹。秉钺有季公，凛然负英姿。寄深且戎幕，望重必台司。感激一然诺，纵横两无疑。伏奏归北阙，鸣驺忽西驰。列将咸出祖，英僚惜分离。斗酒满四筵，歌啸宛溪湄。君携东山妓，我咏北门诗。贵贱交不易，恐伤中园葵。昔赠紫骝驹，今倾白玉卮。同欢万斛酒，未足解相思。此别又千里，秦吴渺天涯。月明关山苦，水剧陇头悲。借问几时还，春风入黄池。无令长相忆，折断绿杨枝。
李华,云母泉诗,晨登玄石岭，岭上寒松声。朗日风雨霁，高秋天地清。山门开古寺，石窦含纯精。洞彻净金界，夤缘流玉英。泽药滋畦茂，气染茶瓯馨。饮液尽眉寿，餐和皆体平。琼浆驻容发，甘露莹心灵。岱谷谢巧妙，匡山徒有名。愿言构蓬荜，荷锸引泠泠。访道出人世，招贤依福庭。此心不能已，寤寐见吾兄。曾结颍阳契，穷年无所成。东西同放逐，蛇豕尚纵横。江汉阻携手，天涯万里情。恩光起憔悴，西上谒承明。秋色变江树，相思纷以盈。猿啼巴丘戍，月上武陵城。共恨川路永，无由会友生。云泉不可忘，何日遂躬耕。
齐己,荆州新秋病起杂题一十五首·病起见秋月,病起见秋月，正当三五时。清光应鉴我，幽思更同谁。惜坐身犹倦，牵吟气尚羸。明年七十六，约此健相期。
孟郊,游子吟（迎母漂上作）,慈母手中线，游子身上衣。临行密密缝，意恐迟迟归。谁言寸草心，报得三春晖。
张说,苏摩遮五首（亿岁乐）,摩遮本出海西胡，琉璃宝服紫髯胡。闻道皇恩遍宇宙，来将歌舞助欢娱。绣装帕额宝花冠，夷歌骑舞借人看。自能激水成阴气，不虑今年寒不寒。腊月凝阴积帝台，豪歌急鼓送寒来。油囊取得天河水，将添上寿万年杯。寒气宜人最可怜，故将寒水散庭前。惟愿圣君无限寿，长取新年续旧年。昭成皇后帝家亲，荣乐诸人不比伦。往日霜前花委地，今年雪后树逢春。
李逢吉,享惠昭太子庙乐章,既洁酒醴，聿陈熟腥。肃将震念，昭格储灵。展矣礼典，薰然德馨。愔愔管磬，亦具是听。
黄损,读史,逐鹿走红尘，炎炎火德新。家肥生孝子，国霸有馀臣。帝道云龙合，民心草木春。须知烟阁上，一半老儒真。
齐己,寄仰山光味长者,大仰禅栖处，杉松到顶阴。下来虽有路，归去每无心。鸟道峰形直，龙湫石影深。径行谁得见，半夜老猿吟。
卢象,驾幸温泉,传闻圣主幸新丰，清跸鸣銮出禁中。细草终朝随步辇，垂杨几处绕行宫。千官扈从骊山北，万国来朝渭水东。此日小臣徒献赋，汉家谁复重扬雄。
李縠,和皮日休悼鹤,才子襟期本上清，陆云家鹤伴闲情。犹怜反顾五六里，何意忽归十二城。露滴谁闻高叶坠，月沉休藉半阶明。人间华表堪留语，剩向秋风寄一声。道林曾放雪翎飞，应悔庭除闭羽衣。料得王恭披鹤氅，倚吟犹待月中归。
罗邺,留题张逸人草堂（一作杜牧诗）,长悬青紫与芳枝，尘路无因免别离。马上多于在家日，尊前堪惜少年时。关河客梦还乡后，雨雪山程出店迟。却羡高人此中老，轩车过尽不知谁。
元稹,冬白纻,吴宫夜长宫漏款，帘幕四垂灯焰暖。西施自舞王自管，雪纻翻翻鹤翎散，促节牵繁舞腰懒。舞腰懒，王罢饮，盖覆西施凤花锦。身作匡床臂为枕，朝珮枞玉王晏寝。寝醒阍报门无事，子胥死后言为讳。近王之臣论王意，共笑越王穷惴惴，夜夜抱冰寒不睡。
尹鹗,何满子,云雨常陪胜会，笙歌惯逐闲游。锦里风光应占，玉鞭金勒骅骝。戴月潜穿深曲，和香醉脱轻裘。方喜正同鸳帐，又言将往皇州。每忆良宵公子伴，梦魂长挂红楼。欲表伤离情味，丁香结在心头。
李适,麟德殿宴百僚,忧勤承圣绪，开泰喜时康。恭己临群后，垂衣御八荒。务闲春向暮，朝罢日犹长。紫殿初筵列，彤庭广乐张。成功归辅弼，致理赖忠良。共此欢娱事，千秋乐未央。
杜荀鹤,山居自遣,茅屋周回松竹阴，山翁时挈酒相寻。无人开口不言利，只我白头空爱吟。月在钓潭秋睡重，云横樵径野情深。此中一日过一日，有底闲愁得到心。
包何,裴端公使院，赋得隔帘见春雨,细雨未成霖，垂帘但觉阴。唯看上砌湿，不遣入檐深。度隙沾霜简，因风润绮琴。须移户外屦，檐溜夜相侵。
曹邺,贺雪寄本府尚书,雨雪不顺时，阴阳失明晦。麦根半成土，农夫泣相对。我公诚诉天，天地忽已泰。长飙卷白云，散落群峰外。拂砌花影明，交宫鹤翎碎。宿鸟晨不飞，犹疑月光在。碧树香尽发，蠹虫声渐退。有客怀兔园，吟诗绕城内。
贯休,秋末入匡山船行八首,楚国茱萸月，吴吟梨栗船。远游无定所，高卧是何年。浪卷纷纷叶，樯冲澹澹烟。去心还自喜，庐岳倚青天。芦苇深花里，渔歌一曲长。人心虽忆越，帆态似浮湘。石獭衔鱼白，汀茅浸浪黄。等闲千万里，道在亦无妨。岛上离家化，茅茨竹户开。黄桑双鹊喜，白日有谁来。担浪浇秋芋，缘滩取净苔。回头深自愧，旧业本蒿莱。匡阜层层翠，修江叠叠波。从来未曾到，此去复如何。水庙寒鸦集，沙村夕照多。谁如垂钓者，孤坐鬓皤皤。晚泊苍茫浦，风微浪亦粗。估喧如亥合，樯密似林枯。地峻湖无，潮寒蚌有珠。东西无定所，何用问前途。岛香思贾岛，江碧忆清江。囊橐谁相似，馋慵世少双。鼍惊入窟月，烧到系船桩。谩有归乡梦，前头是楚邦。南北虽无适，东西亦似萍。霞根生石片，象迹坏沙汀。莽莽蒹葭赤，微微蜃蛤腥。因思范蠡辈，未免亦飘零。晓色千樯去，长江八月时。雨淙山骨出，槔擉岸形卑。野水畬田黑，荒汀独鸟痴。如今是清世，谁道出山迟。
齐己,夜坐,百虫声里坐，夜色共冥冥。远忆诸峰顶，曾栖此性灵。月华澄有象，诗思在无形。彻曙都忘寝，虚窗日照经。
白居易,与裴华州同过敷水戏赠,使君五马且踟蹰，马上能听绝句无。每过桑间试留意，何妨后代有罗敷。
卢照邻,上之回,回中道路险，萧关烽候多。五营屯北地，万乘出西河。单于拜玉玺，天子按雕戈。振旅汾川曲，秋风横大歌。
无名氏,菩萨蛮,牡丹含露真珠颗，美人折向庭前过。含笑问檀郎，花强妾貌强。檀郎故相恼，须道花枝好。一面发娇嗔，碎挪花打人。
李商隐,妓席暗记送同年独孤云之武昌,叠嶂千重叫恨猿，长江万里洗离魂。武昌若有山头石，为拂苍苔检泪痕。
姚合,酬张籍司业见寄,日日在心中，青山青桂丛。高人多爱静，归路亦应同。罢吏方无病，因僧得解空。新诗劳见问，吟对竹林风。
白居易,滩声,碧玉班班沙历历，清流决决响泠泠。自从造得滩声后，玉管朱弦可要听。
白居易,闲出觅春，戏赠诸郎官,年来数出觅风光，亦不全闲亦不忙。放鞚体安骑稳马，隔袍身暖照晴阳。迎春日日添诗思，送老时时放酒狂。除却髭须白一色，其馀未伏少年郎。
王维,送梓州李使君,万壑树参天，千山响杜鹃。山中一夜雨，树杪百重泉。汉女输橦布，巴人讼芋田。文翁翻教授，不敢依先贤。
陈陶,旅次铜山途中先寄温州韩使君,乱山沧海曲，中有横阳道。束马过铜梁，苕华坐堪老。鸠鸣高崖裂，熊斗深树倒。绝壑无坤维，重林失苍昊。跻攀寡俦侣，扶接念舆皂。俯仰栗嵌空，无因掇灵草。梯穷闻戍鼓，魂续赖丘祷。敞豁天地归，萦纡村落好。悠悠思蒋径，扰扰愧商皓。驰想永嘉侯，应伤此怀抱。
姚合,送无可上人游越（一作送无可住越州）,清晨相访立门前，麻履方袍一少年。懒读经文求作佛，愿攻诗句觅升仙。芳春山影花连寺，独夜潮声月满船。今日送行偏惜别，共师文字有因缘。
齐己,寄文浩百法（间欲拥毳参禅）,当时六祖在黄梅，五百人中眼独开。入室偈闻传绝唱，升堂客谩恃多才。铁牛无用成真角，石女能生是圣胎。闻说欲抛经论去，莫教惆怅却空回。
沈亚之,秦梦诗三首·别穆公,击髆舞，恨满烟光无处所。泪如雨，欲拟著辞不成语。金凤衔红旧绣衣，几度宫中同看舞。人间春日正欢乐，日暮东风何处去。
吴融,潮,暮去朝来无定期，桑田长被此声移。蓬莱若探人间事，一日还应两度知。
薛能,北都题崇福寺（寺即高祖旧宅）,此地潜龙寺，何基即帝台。细花庭树荫，清气殿门开。长老多相识，旬休暂一来。空空亦拟解，干进幸无媒。
白居易,池上竹下作,穿篱绕舍碧逶迤，十亩闲居半是池。食饱窗间新睡后，脚轻林下独行时。水能性淡为吾友，竹解心虚即我师。何必悠悠人世上，劳心费目觅亲知。
无可,行汉水晚次神滩阻风,惊风山半起，舟子忽停桡。岸荻吹先乱，滩声落更跳。听松今欲暮，过岛或明朝。若尽平生趣，东浮看石桥。
李益,校书郎杨凝往年以古镜贶别今追赠以诗,明镜出匣时，明如云间月。一别青春鉴，回光照华发。美人昔自爱，鞶带手中结。愿以三五期，经天无玷缺。
刘禹锡,酬乐天请裴令公开春加宴,高名大位能兼有，恣意遨游是特恩。二室烟霞成步障，三川风物是家园。晨窥苑树韶光动，晚度河桥春思繁。弦管常调客常满，但逢花处即开樽。
李白,送袁明府任长沙,别离杨柳青，樽酒表丹诚。古道携琴去，深山见峡迎。暖风花绕树，秋雨草沿城。自此长江内，无因夜犬惊。
徐夤,龙蛰二首,龙蛰蛇蟠却待伸，和光何惜且同尘。伍员岂是吹箫者，冀缺非同执耒人。神剑触星当变化，良金成器在陶钧。穰侯休忌关东客，张禄先生竟相秦。休说雄才间代生，到头难与运相争。时通有诏征枚乘，世乱无人荐祢衡。逐日莫矜驽马步，司晨谁要牝鸡鸣。中林且作烟霞侣，尘满关河未可行。
刘长卿,送青苗郑判官归江西,三苗馀古地，五稼满秋田。来问周公税，归输汉俸钱。江城寒背日，湓水暮连天。南楚凋残后，疲民赖尔怜。
郎士元,赋得长洲苑送李惠,草深那可访，地久阻相传。散漫三秋雨，疏芜万里烟。都迷采兰处，强记馆娃年。客有游吴者，临风思眇然。
杜甫,瞿塘两崖,三峡传何处，双崖壮此门。入天犹石色，穿水忽云根。猱玃须髯古，蛟龙窟宅尊。羲和冬驭近，愁畏日车翻。
王昌龄,从军行二首,向夕临大荒，朔风轸归虑。平沙万里馀，飞鸟宿何处。虏骑猎长原，翩翩傍河去。边声摇白草，海气生黄雾。百战苦风尘，十年履霜露。虽投定远笔，未坐将军树。早知行路难，悔不理章句。秋草马蹄轻，角弓持弦急。去为龙城战，正值胡兵袭。军气横大荒，战酣日将入。长风金鼓动，白露铁衣湿。四起愁边声，南庭时伫立。断蓬孤自转，寒雁飞相及。万里云沙涨，平原冰霰涩。惟闻汉使还，独向刀环泣。
李白,送舍弟,吾家白额驹，远别临东道。他日相思一梦君，应得池塘生春草。
皮日休,奉和鲁望新夏东郊闲泛,水物轻明淡似秋，多情才子倚兰舟。碧莎裳下携诗草，黄篾楼中挂酒篘。莲叶蘸波初转棹，鱼儿簇饵未谙钩。共君莫问当时事，一点沙禽胜五侯。
岑参,日没贺延碛作,沙上见日出，沙上见日没。悔向万里来，功名是何物。
NA,郊庙歌辞·五郊乐章·白郊迎神,序移玉律，节应金商。天严杀气，吹警秋方。槱燎既积，稷奠并芳。乐以迎奏，庶降神光。
翁承赞,柳,斜拂中桥远映楼，翠光骀荡晓烟收。洛阳才子多情思，横把金鞭约马头。高出营门远出墙，朱阑门闭绿成行。将军宴罢东风急，闲衬旌旗簇画堂。彭泽先生酒满船，五株栽向九江边。长条细叶无穷尽，管领春风不计年。炀帝东游意绪多，宫娃眉翠两相和。一声水调春风暮，千里交阴锁汴河。缠绕春情卒未休，秦娥萧史两相求。玉句阑内朱帘卷，瑟瑟丝笼十二楼。
卢纶,同王员外雨后登开元寺南楼因寄西岩警上人,过雨开楼看晚虹，白云相逐水相通。寒蝉噪暮野无日，古树伤秋天有风。数穗远烟凝垄上，一枝繁果忆山中。何言暂别东林友，惆怅人间事不同。
韩偓,此翁（此后在桃林场）,高阁群公莫忌侬，侬心不在宦名中。岩光一唾垂緌紫，何胤三遗大带红。金劲任从千口铄，玉寒曾试几炉烘。唯应鬼眼兼天眼，窥见行藏信此翁。
皎然,送重钧上人游天台,渐看华顶出，幽赏意随生。十里行松色，千重过水声。海容云正尽，山色雨初晴。事事将心证，知君道可成。
李商隐,代赠二首,楼上黄昏欲望休，玉梯横绝月中钩。芭蕉不展丁香结，同向春风各自愁。东南日出照高楼，楼上离人唱石州。总把春山扫眉黛，不知供得几多愁。
陈元裕,送德林郎中学士赴东府（得水）,上善湛然秋，恩波洽帝猷。谩言生险浪，岂爽见安流。泛去星槎远，澄来月练浮。滔滔对离酌，入洛称仙舟。
李贺,崇义里滞雨,落莫谁家子，来感长安秋。壮年抱羁恨，梦泣生白头。瘦马秣败草，雨沫飘寒沟。南宫古帘暗，湿景传签筹。家山远千里，云脚天东头。忧眠枕剑匣，客帐梦封侯。
刘暌,题越王楼寄献中丞使君,朱轩迥压碧烟州，昔岁贤王是胜游。山簇剑峰朝阙远，水如巴字绕城流。人间物象分千里，天上笙歌醉五侯。今日登临无限意，同沾惠化自销愁。
薛能,吴姬十首,夜锁重门昼亦监，眼波娇利瘦岩岩。偏怜不怕傍人笑，自把春罗等舞衫。龙麝薰多骨亦香，因经寒食好风光。何人画得天生态，枕破施朱隔宿妆。滴滴春霖透荔枝，笔题笺动手中垂。天阴不得君王召，嚬著青蛾作小诗。钿合重盛绣结深，昭阳初幸赐同心。君知一夜恩多少，明日宣教放德音。退红香汗湿轻纱，高卷蚊厨独卧斜。娇泪半垂珠不破，恨君瞋折后庭花。取次衣裳尽带珠，别添龙脑裛罗襦。年来寄与乡中伴，杀尽春蚕税亦无。画烛烧兰暖复迷，殿帏深密下银泥。开门欲作侵晨散，已是明朝日向西。楼台重叠满天云，殷殷鸣鼍世上闻。此日杨花初似雪，女儿弦管弄参军。冠剪黄绡帔紫罗，薄施铅粉画青娥。因将素手夸纤巧，从此椒房宠更多。身是三千第一名，内家丛里独分明。芙蓉殿上中元日，水拍银台弄化生。
孟郊,婵娟篇,花婵娟，泛春泉。竹婵娟，笼晓烟。妓婵娟，不长妍。月婵娟，真可怜。夜半姮娥朝太一，人间本自无灵匹。汉宫承宠不多时，飞燕婕妤相妒嫉。
许浑,和宾客相国咏雪,近腊千岩白，迎春四气催。云阴连海起，风急度山来。尽日隋堤絮，经冬越岭梅。艳疑歌处散，轻似舞时回。道蕴诗传丽，相如赋骋才。霁添松筱媚，寒积蕙兰猜。暗涨宫池水，平封辇路埃。烛龙初照耀，巢鹤乍裴回。檐日琼先挂，墙风粉旋摧。五门环玉垒，双阙对瑶台。绮席陵寒坐，珠帘远曙开。灵芝霜下秀，仙桂月中栽。卷幌书千帙，援琴酒百杯。垂休编太史，呈瑞表中台。皓夜迷三径，浮光彻九垓。兹辰是丰岁，歌咏属良哉。
崔涂,题授阳镇路,越鸟巢边溪路断，秦人耕处洞门开。小桃花发春风起，千里江山一梦回。
陆龟蒙,和袭美褚家林亭,一阵西风起浪花，绕栏杆下散瑶华。高窗曲槛仙侯府，卧苇荒芹白鸟家。孤岛待寒凝片月，远山终日送馀霞。若知方外还如此，不要秋乘上海槎。
薛涛,段相国游武担寺，病不能从题寄,消瘦翻堪见令公，落花无那恨东风。侬心犹道青春在，羞看飞蓬石镜中。
齐己,仙掌,峭形寒倚夕阳天，毛女莲花翠影连。云外自为高出手，人间谁合斗挥拳。鹤抛青汉来岩桧，僧隔黄河望顶烟。晴露红霞长满掌，只应栖托是神仙。
严郾,赋百舌鸟,此禽轻巧少同伦，我听长疑舌满身。星未没河先报晓，柳犹粘雪便迎春。频嫌海燕巢难定，却讶林莺语不真。莫倚春风便多事，玉楼还有晏眠人。
刘禹锡,夏日寄宣武令狐相公,长忆梁王逸兴多，西园花尽兴如何。近来溽暑侵亭馆，应觉清谈胜绮罗。境入篇章高韵发，风穿号令众心和。承明欲谒先相报，愿拂朝衣逐晓珂。
崔元翰,雨中对后檐丛竹,含风摇砚水，带雨拂墙衣。乍似秋江上，渔家半掩扉。
刘商,画石,苍藓千年粉绘传，坚贞一片色犹全。那知忽遇非常用，不把分铢补上天。
薛能,寿安水馆,地接山林兼有石，天悬星月更无云。惊鸥上树满池水，瀺灂一声中夜闻。
李益,盐州过胡儿饮马泉（一作过五原胡儿饮马泉）,绿杨著水草如烟，旧是胡儿饮马泉。几处吹笳明月夜，何人倚剑白云天。从来冻合关山路，今日分流汉使前。莫遣行人照容鬓，恐惊憔悴入新年。
张籍,寄菖蒲,石上生菖蒲，一寸十二节。仙人劝我食，令我头青面如雪。逢人寄君一绛囊，书中不得传此方。君能来作栖霞侣，与君同入丹玄乡。
李白,望庐山瀑布水二首,西登香炉峰，南见瀑布水。挂流三百丈，喷壑数十里。欻如飞电来，隐若白虹起。初惊河汉落，半洒云天里。仰观势转雄，壮哉造化功。海风吹不断，江月照还空。空中乱潈射，左右洗青壁。飞珠散轻霞，流沫沸穹石。而我乐名山，对之心益闲。无论漱琼液，还得洗尘颜。且谐宿所好，永愿辞人间。日照香炉生紫烟，遥看瀑布挂前川。飞流直下三千尺，疑是银河落九天。
郑谷,潼关道中,白道晓霜迷，离灯照马嘶。秋风满关树，残月隔河鸡。来往非无倦，穷通岂易齐。何年归故社，披雨剪春畦。
NA,郊庙歌辞·蜡百神乐章·送神,十旬欢洽，一日祠终。澄彝拂俎，报德酬功。虑虔容肃，礼缛仪丰。神其降祉，整驭随风。
周昙,春秋战国门·顷襄王,秦陷荆王死不还，只缘偏听子兰言。顷襄还信子兰语，忍使江鱼葬屈原。
韩愈,奉和兵部张侍郎酬郓州马尚书祗召途中…郓州之作,来朝当路日，承诏改辕时。再领须句国，仍迁少昊司。暖风抽宿麦，清雨卷归旗。赖寄新珠玉，长吟慰我思。
王建,哭孟东野二首,吟损秋天月不明，兰无香气鹤无声。自从东野先生死，侧近云山得散行。老松临死不生枝，东野先生早哭儿。但是洛阳城里客，家传一本杏殇诗。
李白,江上望皖公山,奇峰出奇云，秀木含秀气。清宴皖公山，巉绝称人意。独游沧江上，终日淡无味。但爱兹岭高，何由讨灵异。默然遥相许，欲往心莫遂。待吾还丹成，投迹归此地。
刘畋,晚泊汉江渡,末秋云木轻，莲折晚香清。雨下侵苔色，云凉出浪声。叠帆依岸尽，微照夹堤明。渡吏已头白，遥知客姓名。
元稹,送卢戡,红树蝉声满夕阳，白头相送倍相伤。老嗟去日光阴促，病觉今年昼夜长。顾我亲情皆远道，念君兄弟欲他乡。红旗满眼襄州路，此别泪流千万行。
李商隐,效徐陵体赠更衣,密帐真珠络，温帏翡翠装。楚腰知便宠，宫眉正斗强。结带悬栀子，绣领刺鸳鸯。轻寒衣省夜，金斗熨沈香。
许浑,李生弃官入道因寄,西岩一径通，知学采芝翁。寒暑丹心外，光阴白发中。水深鱼避钓，云迥鹤辞笼。坐想还家日，人非井邑空。
齐己,居道林寺书怀,花落水喧喧，端居信昼昏。谁来看山寺，自要扫松门。是事皆能讳，唯诗未懒言。传闻好时世，亦欲背啼猿。
刘禹锡,出鄂州界怀表臣二首,离席一挥杯，别愁今尚醉。迟迟有情处，却恨江帆驶。梦觉疑连榻，舟行忽千里。不见黄鹤楼，寒沙雪相似。
许圉师,咏牛应制,逸足还同骥，奇毛自偶麟。欲知花迹远，云影入天津。
杜荀鹤,和吴太守罢郡山村偶题二首,罢郡饶山兴，村家不惜过。官情随日薄，诗思入秋多。野兽眠低草，池禽浴动荷。眼前馀政在，不似有干戈。快活田翁辈，常言化育时。纵饶稽岁月，犹说向孙儿。茅屋梁和节，茶盘果带枝。相传终不忘，何必立生祠。
李商隐,槿花二首,燕体伤风力，鸡香积露文。殷鲜一相杂，啼笑两难分。月里宁无姊，云中亦有君。三清与仙岛，何事亦离群。珠馆薰燃久，玉房梳扫馀。烧兰才作烛，襞锦不成书。本以亭亭远，翻嫌眽眽疏。回头问残照，残照更空虚。
贾岛,二月晦日留别鄠中友人,立马柳花里，别君当酒酣。春风渐向北，云雁不飞南。明晓日初一，今年月又三。鞭羸去暮色，远岳起烟岚。
白居易,问友,种兰不种艾，兰生艾亦生。根荄相交长，茎叶相附荣。香茎与臭叶，日夜俱长大。锄艾恐伤兰，溉兰恐滋艾。兰亦未能溉，艾亦未能除。沉吟意不决，问君合何如。
徐夤,尚书荣拜恩命夤疾中辄课恶诗二首以申攀赞,明公家凿凤凰池，弱冠封侯四海推。富贵有期天授早，关河多难敕来迟。昴星人杰当王佐，黄石仙翁识帝师。昨日诏书犹漏缺，未言商也最能诗。东郊迎入紫泥封，此日天仙下九重。三五月明临阚泽，百千人众看王恭。旗傍绿树遥分影，马蹋浮云不见踪。借问乘轺何处客，相庭雄幕卷芙蓉。
白居易,寿安歇马重吟,春衫细薄马蹄轻，一日迟迟进一程。野枣花含新蜜气，山禽语带破匏声。垂鞭晚就槐阴歇，低倡闲冲柳絮行。忽忆家园须速去，樱桃欲熟笋应生。
齐己,早秋寄友生,雨多残暑歇，蝉急暮风清。谁有闲心去，江边看水行。河遥红蓼簇，野阔白烟平。试折秋莲叶，题诗寄竺卿。
元稹,酬乐天早春闲游西湖颇多野趣…亦欲粗为恬养之赠耳,雁思欲回宾，风声乍变新。各携红粉伎，俱伴紫垣人。水面波疑縠，山腰虹似巾。柳条黄大带，茭葑绿文茵。雪尽才通屐，汀寒未有蘋。向阳偏晒羽，依岸小游鳞。浦屿崎岖到，林园次第巡。墨池怜嗜学，丹井羡登真。雅叹游方盛，聊非意所亲。白头辞北阙，沧海是东邻。问俗烦江界，蒐畋想渭津。故交音讯少，归梦往来频。独喜同门旧，皆为列郡臣。三刀连地轴，一苇碍车轮。尚阻青天雾，空瞻白玉尘。龙因雕字识，犬为送书驯。胜事无穷境，流年有限身。懒将闲气力，争斗野塘春。
权龙褒,皇太子夏日赐宴诗,严霜白浩浩，明月赤团团。
贯休,闻李频员外卒,苍苍难可问，问答亦难闻。落叶平津岸，愁人李使君。文章应力竭，茅土始天分。又逐东风去，迢迢隔岭云。
张又新,吹台山,吹台山上彩烟凝，日落云收叠翠屏。应谓焦桐堪采斫，不知谁是柳吴兴。
元稹,离思五首（一本并前首作六首）,自爱残妆晓镜中，环钗谩篸绿丝丛。须臾日射燕脂颊，一朵红苏旋欲融。山泉散漫绕阶流，万树桃花映小楼。闲读道书慵未起，水晶帘下看梳头。红罗著压逐时新，吉了花纱嫩麹尘。第一莫嫌材地弱，些些纰缦最宜人。曾经沧海难为水，除却巫山不是云。取次花丛懒回顾，半缘修道半缘君。寻常百种花齐发，偏摘梨花与白人。今日江头两三树，可怜和叶度残春。
张籍,送萧远弟,街北槐花傍马垂，病身相送出门迟。与君别后秋风夜，作得新诗说向谁。
姚合,题山寺,千重山崦里，楼阁影参差。未暇寻僧院，先看置寺碑。竹深行渐暗，石稳坐多时。古塔虫蛇善，阴廊鸟雀痴。云开上界近，泉落下方迟。为爱青桐叶，因题满树诗。
施肩吾,代征妇怨,寒窗羞见影相随，嫁得五陵轻薄儿。长短艳歌君自解，浅深更漏妾偏知。画裙多泪鸳鸯湿，云鬓慵梳玳瑁垂。何事不看霜雪里，坚贞惟有古松枝。
李频,避暑,当暑忆归林，陶家借柳阴。蝉从初伏噪，客向晚凉吟。白日欺玄鬓，沧江负素心。神仙倘有术，引我出幽岑。
汪遵,破陈,猎猎朱旗映彩霞，纷纷白刃入陈家。看看打破东平苑，犹舞庭前玉树花。
许敬宗,奉和七夕宴悬圃应制二首,牛闺临浅汉，鸾驷涉秋河。两怀萦别绪，一宿庆停梭。星模铅里靥，月写黛中蛾。奈许今宵度，长婴离恨多。婺闺期今夕，蛾轮泛浅潢。迎秋伴暮雨，待暝合神光。荐寝低云鬓，呈态解霓裳。喜中愁漏促，别后怨天长。
白居易,念金銮子二首,衰病四十身，娇痴三岁女。非男犹胜无，慰情时一抚。一朝舍我去，魂影无处所。况念夭札时，呕哑初学语。始知骨肉爱，乃是忧悲聚。唯思未有前，以理遣伤苦。忘怀日已久，三度移寒暑。今日一伤心，因逢旧乳母。与尔为父子，八十有六旬。忽然又不见，迩来三四春。形质本非实，气聚偶成身。恩爱元是妄，缘合暂为亲。念兹庶有悟，聊用遣悲辛。暂将理自夺，不是忘情人。
王周,西山晚景,公局长清淡，池亭晚景中。蔗竿闲倚碧，莲朵静淹红。半引弯弯月，微生飋飋风。无思复无虑，此味几人同。
温庭筠,西江上送渔父,却逐严光向若耶，钓轮菱棹寄年华。三秋梅雨愁枫叶，一夜篷舟宿苇花。不见水云应有梦，偶随鸥鹭便成家。白蘋风起楼船暮，江燕双双五两斜。
白居易,会昌元年春五绝句·卢尹贺梦得会中作,病闻川守贺筵开，起伴尚书饮一杯。任意少年长笑我，老人自觅老人来。
孟浩然,送莫甥兼诸昆弟从韩司马入西军,念尔习诗礼，未曾违户庭。平生早偏露，万里更飘零。坐弃三牲养，行观八阵形。饰装辞故里，谋策赴边庭。壮志吞鸿鹄，遥心伴鶺鴒。所从文且武，不战自应宁。
李峤,奉和初春幸太平公主南庄应制（景龙三年二月十一日）,主家山第接云开，天子春游动地来。羽骑参差花外转，霓旌摇曳日边回。还将石溜调琴曲，更取峰霞入酒杯。鸾辂已辞乌鹊渚，箫声犹绕凤凰台。
方干,君不来,远路东西欲问谁，寒来无处寄寒衣。去时初种庭前树，树已胜巢人未归。
李咸用,江行,潇湘无事后，征棹复呕哑。高岫留斜照，归鸿背落霞。鱼残沙岸草，蝶寄洑流槎。共说干戈苦，汀洲减钓家。
陆龟蒙,樵人十咏·樵火,积雪抱松坞，蠹根然草堂。深炉与远烧，此夜仍交光。或似坐奇兽，或如焚异香。堪嗟宦游子，冻死道路傍。
张说,同贺八送兖公赴荆州,畴昔同声友，骞飞出凤池。风云一荡薄，日月屡参差。此别黄叶下，前期安可知。谁怜楚南树，不为岁寒移。
李建勋,田家三首,毕岁知无事，兵销复旧丁。竹门桑径狭，春日稻畦青。犬吠隈篱落，鸡飞上碓桯。归田起囗思，蛙叫草冥冥。不识城中路，熙熙乐有年。木槃擎社酒，瓦鼓送神钱。霜落牛归屋，禾收雀满田。遥陂过秋水，闲阁钓鱼船。长爱田家事，时时欲一过。垣篱皆树槿，厅院亦堆禾。病果因风落，寒蔬向日多。遥闻数声笛，牛晚下前坡。
高適,送魏八,更沽淇上酒，还泛驿前舟。为惜故人去，复怜嘶马愁。云山行处合，风雨兴中秋。此路无知己，明珠莫暗投。
姚合,送萧正字往蔡州贺裴相淮西平,相府旌旄重，还邀上客行。今朝郭门路，初彻蔡州城。从马唯提酒，防身不要兵。从来皆作使，君去是时平。
王维,奉送六舅归陆浑,伯舅吏淮泗，卓鲁方喟然。悠哉自不竞，退耕东皋田。条桑腊月下，种杏春风前。酌醴赋归去，共知陶令贤。
杜审言,赠苏味道,北地寒应苦，南庭戍未归。边声乱羌笛，朔气卷戎衣。雨雪关山暗，风霜草木稀。胡兵战欲尽，虏骑猎犹肥。雁塞何时入，龙城几度围。据鞍雄剑动，插笔羽书飞。舆驾还京邑，朋游满帝畿。方期来献凯，歌舞共春辉。
陈璀,风光草际浮,春风泛摇草，旭日遍神州。已向花间积，还来叶上浮。晓光缘圃丽，芳气满街流。澹荡依朱萼，飖飏带玉沟。向空看转媚，临水见弥幽。况被崇兰色，王孙正可游。
项斯,泾州听张处士弹琴,边州独夜正思乡，君又弹琴在客堂。仿佛不离灯影外，似闻流水到潇湘。
无名氏,六言诗,把酒留君听琴，那堪岁暮离心。霜叶无风自落，秋天不雨多阴。人愁荒村路远，马怯寒溪水深。望尽青山犹在，不知何处相寻。
无名氏,姜宣弹小胡笳引歌,雷氏金徽琴，王君宝重轻千金。三峡流中将得来，明窗拂席幽匣开。朱弦宛转盘凤足，骤击数声风雨回。哀笳慢指董家本，姜宣得之妙思忖。泛徽胡雁咽萧萧，绕指辘轳圆衮衮。吞恨含情乍轻激，故国关山心历历。潺湲疑是舞鸊鹈，砉騞如闻发鸣镝。流宫变徵渐幽咽，别鹤欲飞猿欲绝。秋霜满树叶辞风，寒雏坠地乌啼血。哀弦已罢春恨长，恨长何如怀我乡。我乡安在长城窟，闻君肤奏心飘忽。何时窄袖短貂裘，胭脂山下弯明月。
宋之问,题大庾岭北驿,阳月南飞雁，传闻至此回。我行殊未已，何日复归来。江静潮初落，林昏瘴不开。明朝望乡处，应见陇头梅。
裴度,宴兴化池亭送白二十二东归联句,东洛言归去，西园告别来。白头青眼客，池上手中杯。离瑟殷勤奏，仙舟委曲回。征轮今欲动，宾阁为谁开。坐弄琉璃水，行登绿缛堆。花低妆照影，萍散酒吹醅。岸荫新抽竹，亭香欲变梅。随游多笑傲，遇胜且裴回。澄澈连天境，潺湲出地雷。林塘难共赏，鞍马莫相催。信及鱼还乐，机忘鸟不猜。晚晴槐起露，新雨石添苔。拟作云泥别，尤思顷刻陪。歌停珠贯断，饮罢玉峰颓。虽有逍遥志，其如磊落才。会当重入用，此去肯悠哉。
耿湋,秋日（一作落照）,照耀天山外，飞鸦几共过。微红拂秋汉，片白透长波。影促寒汀薄，光残古木多。金霞与云气，散漫复相和。
员半千,陇头水,路出金河道，山连玉塞门。旌旗云里度，杨柳曲中喧。喋血多壮胆，裹革无怯魂。严霜敛曙色，大明辞朝暾。尘销营卒垒，沙静都尉垣。雾卷白山出，风吹黄叶翻。将军献凯入，万里绝河源。
卢照邻,文翁讲堂,锦里淹中馆，岷山稷下亭。空梁无燕雀，古壁有丹青。槐落犹疑市，苔深不辨铭。良哉二千石，江汉表遗灵。
黄幡绰,嘲刘文树,可怜好个刘文树，髭须共颏颐别住。文树面孔不似猢狲，猢狲面孔强似文树。
刘沧,晚秋洛阳客舍,清洛平分两岸沙，沙边水色近人家。隋朝古陌铜驼柳，石氏荒原金谷花。庭叶霜浓悲远客，宫城日晚度寒鸦。未成归计关河阻，空望白云乡路赊。
李颀,寄司勋卢员外,流澌腊月下河阳，草色新年发建章。秦地立春传太史，汉宫题柱忆仙郎。归鸿欲度千门雪，侍女新添五夜香。早晚荐雄文似者，故人今已赋长杨。
王翰,饮马长城窟行（一作古长城吟）,长安少年无远图，一生惟羡执金吾。麒麟前殿拜天子，走马西击长城胡。胡沙猎猎吹人面，汉虏相逢不相见。遥闻鼙鼓动地来，传道单于夜犹战。此时顾恩宁顾身，为君一行摧万人。壮士挥戈回白日，单于溅血染朱轮。归来饮马长城窟，长城道傍多白骨。问之耆老何代人，云是秦王筑城卒。黄昏塞北无人烟，鬼哭啾啾声沸天。无罪见诛功不赏，孤魂流落此城边。当昔秦王按剑起，诸侯膝行不敢视。富国强兵二十年，筑怨兴徭九千里。秦王筑城何太愚，天实亡秦非北胡。一朝祸起萧墙内，渭水咸阳不复都。
皎然,于武原从送卢士举,落日独归客，空山匹马嘶。萧条古关外，岐路更东西。大泽云寂寂，长亭雨凄凄。君还到湘水，寒夜满猿啼。
李华,寄赵七侍御,摇桨曙江流，江清山复重。心惬赏未足，川迥失前峰。凌滩出极浦，旷若天池通。君阳青嵯峨，开拆混元中。九潭鱼龙窟，仙成羽人宫。阴奥潜鬼物，精光动烟空。玄猿啼深茏，白鸟戏葱蒙。飞湍鸣金石，激溜鼓雷风。雨濯万木鲜，霞照千山浓。草闲长馀绿，花静落幽红。渚烟见晨钓，山月闻夜舂。覆溪窈窕波，涵石淘溶溶。丹丘忽聚散，素壁相奔冲。白日破昏霭，灵山出其东。势排昊苍上，气压吴越雄。回头望云卿，此恨发吾衷。昔日萧邵游，四人才成童。属词慕孔门，入仕希上公。纬卿陷非罪，折我昆吾锋。茂挺独先觉，拔身渡京虹。斯人谢明代，百代坠鹓鸿。世故坠横流，与君哀路穷。相顾无死节，蒙恩逐殊封。天波洗其瑕，朱衣备朝容。一别凡十年，岂期复相从。馀生得携手，遗此两孱翁。群迁失莺羽，后凋惜长松。衰旅难重别，凄凄满心胸。遇胜悲独游，贪奇怅孤逢。禽尚彼何人，胡为束樊笼。吾师度门教，投弁蹑遐踪。
李群玉,寄友人鹿胎冠子,数点疏星紫锦斑，仙家新样剪三山。宜与谢公松下戴，净簪云发翠微间。
白居易,赋得听边鸿,惊风吹起塞鸿群，半拂平沙半入云。为问昭君月下听，何如苏武雪中闻。
尚颜,言兴,矻矻被吟牵，因师贾浪仙。江山风月处，一十二三年。雅颂在于此，浮华致那边。犹惭功未至，谩道近千篇。
李白,江夏送友人,雪点翠云裘，送君黄鹤楼。黄鹤振玉羽，西飞帝王州。凤无琅玕实，何以赠远游。裴回相顾影，泪下汉江流。
王维,崔兴宗写真咏,画君年少时，如今君已老。今时新识人，知君旧时好。
刘驾,古意,蒲帆出浦去，但见浦边树。不如马行郎，马迹犹在路。大舟不相载，买宅令委住。莫道留金多，本非爱郎富。
丘为,寻庐山崔征君,日高鸡犬静，门掩向寒塘。夜竹深茅宇，秋亭冷石床。住山年已远，服药寿偏长。虚弃浮生者，相逢益自伤。
李郢,宿杭州虚白堂,秋月斜明虚白堂，寒蛩唧唧树苍苍。江风彻晓不得睡，二十五声秋点长。
司空图,喜山鹊初归三首,翠衿红觜便知机，久避重罗稳处飞。只为从来偏护惜，窗前今贺主人归。山中只是惜珍禽，语不分明识尔心。若使解言天下事，燕台今筑几千金。阻他罗网到柴扉，不奈偷仓雀转肥。赖尔林塘添景趣，剩留山果引教归。
沈韬文,游西湖,，菰米蘋花似故乡。不是不归归未得，好风明月一思量。
牟融,送沈侯之京,悠悠旌旆出东楼，特出仙郎上帝州。刘旻才高能富国，萧何人杰足封侯。关河弱柳垂金缕，水驿青帘拂画楼。欲尽故人尊酒意，春风江上暂停舟。
张祜,枫桥,长洲苑外草萧萧，却算游城岁月遥。唯有别时今不忘，暮烟疏雨过枫桥。
岑参,送弘文李校书往汉南拜亲,未识已先闻，清辞果出群。如逢祢处士，似见鲍参军。梦暗巴山雨，家连汉水云。慈亲思爱子，几度泣沾裙。
储光羲,题太玄观,门外车马喧，门里宫殿清。行即翳若木，坐即吹玉笙。所喧既非我，真道其冥冥。
孟郊,题陆鸿渐上饶新开山舍,惊彼武陵状，移归此岩边。开亭拟贮云，凿石先得泉。啸竹引清吹，吟花成新篇。乃知高洁情，摆落区中缘。
沈彬,秋日,秋含砧杵捣斜阳，笛引西风颢气凉。薜荔惹烟笼蟋蟀，芰荷翻雨泼鸳鸯。当年酒贱何妨醉，今日时难不易狂。肠断旧游从一别，潘安惆怅满头霜。
齐己,寄友生,风骚情味近如何，门底寒流屋里莎。曾摘园蔬留我宿，共吟江月看鸿过。时危苦恨无收拾，道妙深夸有琢磨。凉夜欹眠应得梦，平生心肺似君多。
司空图,李居士,高风只在五峰前，应是精灵降作贤。万里无云惟一鹤，乡中同看却升天。
郎士元,题精舍寺（一作酬王季友秋夜宿露台寺见寄）,石林精舍武溪东，夜扣禅关谒远公。月在上方诸品静，僧持半偈万缘空。秋山竟日闻猿啸，落木寒泉听不穷。惟有双峰最高顶，此心期与故人同。
卢象,青雀歌,啾啾青雀儿，飞来飞去仰天池。逍遥饮啄安涯分，何假扶摇九万为。
裴夷直,上下七盘二首,斗回山路掩皇州，二载欢娱一望休。从此万重青嶂合，无因更得重回头。商山半月雨漫漫，偶值新晴下七盘。山似换来天似洗，可怜风日到长安。裴夷直月上江平夜不风，伏波遗迹半成空。今宵倍欲悲陵谷，铜柱分明在水中。
韩愈,和虞部卢四酬翰林钱七赤藤杖歌（元和四年作）,赤藤为杖世未窥，台郎始携自滇池。滇王扫宫避使者，跪进再拜语嗢咿。绳桥拄过免倾堕，性命造次蒙扶持。途经百国皆莫识，君臣聚观逐旌麾。共传滇神出水献，赤龙拔须血淋漓。又云羲和操火鞭，暝到西极睡所遗。几重包裹自题署，不以珍怪夸荒夷。归来捧赠同舍子，浮光照手欲把疑。空堂昼眠倚牖户，飞电著壁搜蛟螭。南宫清深禁闱密，唱和有类吹埙篪。妍辞丽句不可继，见寄聊且慰分司。
韦应物,对新篁,新绿苞初解，嫩气笋犹香。含露渐舒叶，抽丛稍自长。清晨止亭下，独爱此幽篁。
沈佺期,李员外秦援宅观妓,盈盈粉署郎，五日宴春光。选客虚前馆，徵声遍后堂。玉钗翠羽饰，罗袖郁金香。拂黛随时广，挑鬟出意长。啭歌遥合态，度舞暗成行。巧落梅庭里，斜光映晓妆。
权德舆,戏赠天竺灵隐二寺寺主,石路泉流两寺分，寻常钟磬隔山闻。山僧半在中峰住，共占青峦与白云。
徐铉,题伏龟山北隅,兹山信岑寂，阴崖积苍翠。水石何必多，宛有千岩意。孰知近人境，旦暮含佳气。池影摇轻风，林光澹新霁。支颐藉芳草，自足忘世事。未得归去来，聊为宴居地。
王鲁复,赠僧惟勣,清泉绕屋澄心远，曙月衔山出定迟。
岑参,经火山,火山今始见，突兀蒲昌东。赤焰烧虏云，炎氛蒸塞空。不知阴阳炭，何独然此中。我来严冬时，山下多炎风。人马尽汗流，孰知造化功。
李嘉祐,送裴宣城上元所居,水流过海稀，尔去换春衣。泪向槟榔尽，身随鸿雁归。草思晴后发，花怨雨中飞。想到金陵渚，酣歌对落晖。
曹松,夏云,势能成岳仞，顷刻长崔嵬。暝鸟飞不到，野风吹得开。一天分万态，立地看忘回。欲结暑宵雨，先闻江上雷。
方干,贻高谠,都缘相府有宗兄，却恐妨君正路行。石上长松自森秀，雪中孤玉更凝明。西陵晓月中秋色，北固军鼙半夜声。幸有清才与洪笔，何愁高节不公卿。
皇甫冉,酬李司兵直夜见寄,江城闻鼓角，旅宿复何如。寒月此宵半，春风旧岁馀。徒云资薄禄，未必胜闲居。见欲扁舟去，谁能畏简书。
韩翃,杂曲歌辞·少年行,千点斓斒喷玉骢，青丝结尾绣缠騣。鸣鞭晚出章台路，叶叶春依杨柳风。
NA,郊庙歌辞·五郊乐章·黄郊迎神,朱明季序，黄郊王辰。厚以载物，甘以养人。毓金为体，禀火成身。宫音式奏，奏以迎神。
赵鸾鸾,纤指,纤纤软玉削春葱，长在香罗翠袖中。昨日琵琶弦索上，分明满甲染猩红。
刘方平,乐府杂曲·鼓吹曲辞·巫山高,楚国巫山秀，清猿日夜啼。万重春树合，十二碧峰齐。峡出朝云下，江来暮雨西。阳台归路直，不畏向家迷。
崔何,喜陆侍御破石埭草寇东峰亭赋诗,绝景西溪寺，连延近郭山。高深清扃外，行止翠微间。江澈烟尘静，川源草树闲。中丞健步到，柱史捷书还。一战清戎越，三吴变险艰。功名麟阁上，得咏入秦关。
刘长卿,送贾三北游,贾生未达犹窘迫，身驰匹马邯郸陌。片云郊外遥送人，斗酒城边暮留客。顾予他日仰时髦，不堪此别相思劳。雨色新添漳水绿，夕阳远照苏门高。把袂相看衣共缁，穷愁只是惜良时。亦知到处逢下榻，莫滞秋风西上期。
齐己,庭际晚菊上主人,九月将欲尽，幽丛始绽芳。都缘含正气，不是背重阳。采去蜂声远，寻来蝶路长。王孙归未晚，犹得泛金觞。
卿云,长安言怀寄沈彬侍郎,故园梨岭下，归路接天涯。生作长安草，胜为边地花。雁南飞不到，书北寄来赊。堪羡神仙客，青云早致家。
卢纶,纶与吉侍郎中孚司空郎中曙苗员外发崔补阙峒…侯仓曹钊,禀命孤且贱，少为病所婴。八岁始读书，四方遂有兵。童心幸不羁，此去负平生。是月胡入洛，明年天陨星。夜行登灞陵，惝恍靡所征。云海一翻荡，鱼龙俱不宁。因浮襄江流，远寄鄱阳城。鄱阳富学徒，诮我戆无营。谕以诗礼义，勖随宾荐名。舟车更滞留，水陆互阴晴。晓望怯云阵，夜愁惊鹤声。凄凄指宋郊，浩浩入秦京。沴气既风散，皇威如日明。方逢粟比金，未识公与卿。十上不可待，三年竟无成。偶为达者知，扬我于王廷。素志且不立，青袍徒见萦。昏孱夙自保，静躁本殊形。始趋甘棠阴，旋遇密人迎。考实绩无取，责能才固轻。新丰古离宫，宫树锁云扃。中复莅兹邑，往惟曾所经。缭垣何逶迤，水殿亦峥嵘。夜雨滴金砌，阴风吹玉楹。官曹虽检率，国步日夷平。命蹇固安分，祸来非有萌。因逢骇浪飘，几落无辜刑。巍巍登坛臣，独正天柱倾。悄悄失途子，分将秋草并。百年甘守素，一顾乃拾青。相逢十月交，众卉飘已零。感旧谅戚戚，问孤恳茕茕。侍郎文章宗，杰出淮楚灵。掌赋若吹籁，司言如建瓴。郎中善馀庆，雅韵与琴清。郁郁松带雪，萧萧鸿入冥。员外真贵儒，弱冠被华缨。月香飘桂实，乳溜滴琼英。补阙思冲融，巾拂艺亦精。彩蝶戏芳圃，瑞云凝翠屏。拾遗兴难侔，逸调旷无程。九酝贮弥洁，三花寒转馨。校书才智雄，举世一娉婷。赌墅鬼神变，属词鸾凤惊。差肩曳长裾，总辔奉和铃。共赋瑶台雪，同观金谷筝。倚天方比剑，沈井忽如瓶。神昧不可问，天高莫尔听。君持玉盘珠，泻我怀袖盈。读罢涕交颐，愿言跻百龄。
于武陵,感怀（一作感情，以下一本俱作于邺诗）,东风吹草色，空使客蹉跎。不设太平险，更应游子多。几伤行处泪，一曲醉中歌。尽向青门外，东随渭水波。
NA,万年人语,宁饮三斗尘，无逢权怀恩。
李群玉,湘阴江亭却寄友人,湘岸初晴淑景迟，风光正是客愁时。幽花暮落骚人浦，芳草春深帝子祠。往事隔年如过梦，旧游回首谩劳思。烟波自此扁舟去，小酌文园杳未期。
贾岛,郊居即事,住此园林久，其如未是家。叶书传野意，檐溜煮胡茶。雨后逢行鹭，更深听远蛙。自然还往里，多是爱烟霞。
方干,杜鹃花,未问移栽日，先愁落地时。疏中从间叶，密处莫烧枝。郢客教谁探，胡蜂是自知。周回两三步，常有醉乡期。
白居易,洛阳有愚叟,洛阳有愚叟，白黑无分别。浪迹虽似狂，谋身亦不拙。点检盘中饭，非精亦非粝。点检身上衣，无馀亦无阙。天时方得所，不寒复不热。体气正调和，不饥仍不渴。闲将酒壶出，醉向人家歇。野食或烹鲜，寓眠多拥褐。抱琴荣启乐，荷锸刘伶达。放眼看青山，任头生白发。不知天地内，更得几年活。从此到终身，尽为闲日月。
朱可名,应举日寄兄弟,废刈镜湖田，上书紫阁前。愁人久委地，诗道未闻天。不是烧金手，徒抛钓月船。多惭兄弟意，不敢问林泉。
姚合,赠张籍太祝,绝妙江南曲，凄凉怨女诗。古风无手敌，新语是人知。飞动应由格，功夫过却奇。麟台添集卷，乐府换歌词。李白应先拜，刘祯必自疑。贫须君子救，病合国家医。野客开山借，邻僧与米炊。甘贫辞聘币，依选受官资。多见愁连晓，稀闻债尽时。圣朝文物盛，太祝独低眉。
刘长卿,湘中纪行十首·赤沙湖,茫茫葭菼外，一望一沾衣。秋水连天阔，涔阳何处归。沙鸥积暮雪，川日动寒晖。楚客来相问，孤舟泊钓矶。
高適,初至封丘作,可怜薄暮宦游子，独卧虚斋思无已。去家百里不得归，到官数日秋风起。
李白,答湖州迦叶司马问白是何人,青莲居士谪仙人，酒肆藏名三十春。湖州司马何须问，金粟如来是后身。
岑参,函谷关歌，送刘评事使关西,君不见函谷关，崩城毁壁至今在。树根草蔓遮古道，空谷千年长不改。寂寞无人空旧山，圣朝无外不须关。白马公孙何处去，青牛老人更不还。苍苔白骨空满地，月与古时长相似。野花不省见行人，山鸟何曾识关吏。故人方乘使者车，吾知郭丹却不如。请君时忆关外客，行到关西多致书。
朱庆馀,送僧游缙云,但望青山去，何山不是缘。寺幽堪讲律，月冷称当禅。水落无风夜，猿吟欲雨天。寻师若有路，终作缓归年。
李隆基,喜雪,日观卜先征，时巡顺物情。风行未备礼，云密遽飘霙。委树寒花发，萦空落絮轻。朝如玉已会，庭似月犹明。既睹肤先合，还欣尺有盈。登封何以报，因此谢功成。
齐己,又寄彭泽昼公,闻君彭泽住，结构近陶公。种菊心相似，尝茶味不同。湖光秋枕上，岳翠夏窗中。八月东林去，吟香菡萏风。
邓倚,春云,摇曳自西东，依林又逐风。势移青道里，影泛绿波中。夕霁方明日，朝阳复蔽空。度关随去马，出塞引归鸿。色任寒暄变，光将远近同。为霖如见用，还得助成功。
司空图,听雨（一作王建诗）,半夜思家睡里愁，雨声落落屋檐头。照泥星出依前黑，淹烂庭花不肯休。
方干,寄台州孙从事百篇（登第初授华亭尉）,圣世科名酬志业，仙州秀色助神机。梅真入仕提雄笔，阮瑀从军著彩衣。昼寝不知山雪积，春游应趁夜潮归。相思莫讶音书晚，鸟去犹须叠日飞。
元稹,红荆,庭中栽得红荆树，十月花开不待春。直到孩提尽惊怪，一家同是北来人。
崔道融,马嵬,万乘凄凉蜀路归，眼前朱翠与心违。重华不是风流主，湘水犹传泣二妃。
无可,中秋月彩如昼，寄上南海从翁侍御,海静天高景气殊，鲸睛失彩蚌潜珠。不知今夜越台上，望见瀛洲方丈无。
白居易,咏怀,随缘逐处便安闲，不入朝廷不住山。心似虚舟浮水上，身同宿鸟寄林间。尚平婚嫁了无累，冯翊符章封却还。处分贫家残活计，匹如身后莫相关。
綦毋潜,满公房,世界莲花藏，行人香火缘。灯王照不尽，中夜寂相传。
罗隐,长安秋夜,远闻天子似羲皇，偶舍渔乡入帝乡。五等列侯无故旧，一枝仙桂有风霜。灯欹短焰烧离鬓，漏转寒更滴旅肠。归计未知身已老，九衢双阙夜苍苍。
方干,赠乾素上人,苦用贞心传弟子，即应低眼看公卿。水中明月无踪迹，风里浮云可计程。庭际孤松随鹤立，窗间清磬学蝉鸣。料师多劫长如此，岂算前生与后生。
韩愈,刘生诗,生名师命其姓刘，自少轩轾非常俦。弃家如遗来远游，东走梁宋暨扬州。遂凌大江极东陬，洪涛舂天禹穴幽。越女一笑三年留，南逾横岭入炎州。青鲸高磨波山浮，怪魅炫曜堆蛟虬。山cd讙噪猩猩游，毒气烁体黄膏流。问胡不归良有由，美酒倾水炙肥牛。妖歌慢舞烂不收，倒心回肠为青眸。千金邀顾不可酬，乃独遇之尽绸缪。瞥然一饷成十秋，昔须未生今白头。五管历遍无贤侯，回望万里还家羞。阳山穷邑惟猿猴，手持钓竿远相投。我为罗列陈前修，芟蒿斩蓬利锄耰。天星回环数才周，文学穰穰囷仓稠。车轻御良马力优，咄哉识路行勿休，往取将相酬恩雠。
李白,江上答崔宣城,太华三芙蓉，明星玉女峰。寻仙下西岳，陶令忽相逢。问我将何事，湍波历几重。貂裘非季子，鹤氅似王恭。谬忝燕台召，而陪郭隗踪。水流知入海，云去或从龙。树绕芦洲月，山鸣鹊镇钟。还期如可访，台岭荫长松。
何希尧,一枝花,几树晴葩映水开，乱红狼藉点苍苔。东风留得残枝在，为惜馀芳独看来。
僧鸾,苦热行,烛龙衔火飞天地，平陆无风海波沸。彤云叠叠耸奇峰，焰焰流光热凝翠。烟岛抟鹏亸双翅，羲和赫怒强总辔。饮流夸父毙长途，如见当中印王字。明明夜西朝又东，古来有道仍再中。扶桑老叶蔽不得，辉华直欲凌苍空。行人挥汗翻成雨，口燥喉干嗌尘土。西郊云色昼冥冥，如何不救生灵苦。何山怪木藏蛟龙，缩鳞卷鬣为乖慵。不发滂泽注天下，欲使风雷何所从。旱苗原上枯成焰，岳灵徒祝无神验。豪家帘外唤清风，水纹明角铺长簟。玉扇画堂凝夜秋，歌艳绕梁催莫愁。阳乌落尽酒不醒，扶上西园当月楼。废田暍死非吾属，库有黄金仓有粟。
杜牧,寄远,前山极远碧云合，清夜一声白雪微。欲寄相思千里月，溪边残照雨霏霏。
王昌龄,灞上闲居,鸿都有归客，偃卧滋阳村。轩冕无枉顾，清川照我门。空林网夕阳，寒鸟赴荒园。廓落时得意，怀哉莫与言。庭前有孤鹤，欲啄常翩翻。为我衔素书，吊彼颜与原。二君既不朽，所以慰其魂。
齐己,寄洛下王彝训先辈二首,贾岛存正始，王维留格言。千篇千古在，一咏一惊魂。离别无他寄，相思共此门。阳春堪永恨，郢路转尘昏。北极新英主，高科旧少年。风流传贵达，谈笑取荣迁。洛水秋空底，嵩峰晓翠巅。寻常谁并马，桥上戏成篇。
张敬忠,戏咏,有意嫌兵部，专心望考功。谁知脚蹭蹬，几落省墙东。
项斯,春日题李中丞樊川别墅,心知受恩地，到此亦裴回。上路移时立，中轩隔宿来。川光通沼沚，寺影带楼台。无限成蹊树，花多向客开。
王昌龄,同王维集青龙寺昙壁上人兄院五韵,本来清净所，竹树引幽阴。檐外含山翠，人间出世心。圆通无有象，圣境不能侵。真是吾兄法，何妨友弟深。天香自然会，灵异识钟音。
卢纶,同赵进马元阳春日登长春宫古城望河中因寄郑损仓曹,城头春霭晓濛濛，指望关桥满袖风。云骑闲嘶宫柳外，玉人愁立草花中。钟分寺路山光绿，河绕军州日气红。迹忝已成方恋赏，此时离恨与君同。
白居易,小台,新树低如帐，小台平似掌。六尺白藤床，一茎青竹杖。风飘竹皮落，苔印鹤迹上。幽境与谁同，闲人自来往。
元结,系乐府十二首·颂东夷,尝闻古天子，朝会张新乐。金石无全声，宫商乱清浊。东惊且悲叹，节变何烦数。始知中国人，耽此亡纯朴。尔为外方客，何为独能觉。其音若或在，蹈海吾将学。
广宣,再入道场纪事应制（一作沈佺期诗）,南方归去再生天，内殿今年异昔年。见辟乾坤新定位，看题日月更高悬。行随车辇登仙路，坐近炉烟讲法筵。自喜恩深陪侍从，两朝长在圣人前。
李峤,和周记室从驾晓发合璧宫,濯龙春苑曙，翠凤晓旗舒。野色开烟后，山光澹月馀。风长笳响咽，川迥骑行疏。珠履陪仙驾，金声振属车。
魏徵,五郊乐章·雍和,律应西成，气躔南吕。珪币咸列，笙竽备举。苾苾兰羞，芬芬桂醑。式资宴贶，用调霜序。
宋济,塞上闻笛（一作和王七度玉门关上吹笛）,胡儿吹笛戍楼间，楼上萧条海月闲。借问梅花何处落，风吹一夜满关山。
李白,留别广陵诸公（一作留别邯郸故人）,忆昔作少年，结交赵与燕。金羁络骏马，锦带横龙泉。寸心无疑事，所向非徒然。晚节觉此疏，猎精草太玄。空名束壮士，薄俗弃高贤。中回圣明顾，挥翰凌云烟。骑虎不敢下，攀龙忽堕天。还家守清真，孤洁励秋蝉。炼丹费火石，采药穷山川。卧海不关人，租税辽东田。乘兴忽复起，棹歌溪中船。临醉谢葛强，山公欲倒鞭。狂歌自此别，垂钓沧浪前。
陆龟蒙,严子重以诗游于名胜间旧矣余晚于江南相遇甚乐…之和,每值江南日落春，十年诗酒爱逢君。芙蓉湖上吟船倚，翡翠岩前醉马分。只有汀洲连旧业，岂无章疏动遗文。犹怜未卜佳城处，更劚要离冢畔云。
杜甫,寄韦有夏郎中,省郎忧病士，书信有柴胡。饮子频通汗，怀君想报珠。亲知天畔少，药味峡中无。归楫生衣卧，春鸥洗翅呼。犹闻上急水，早作取平途。万里皇华使，为僚记腐儒。
刘禹锡,罢郡归洛阳寄友人,远谪年犹少，初归鬓已衰。门闲故吏去，室静老僧期。不见蜘蛛集，频为佝偻欺。颖微囊未出，寒甚谷难吹。濩落唯心在，平生有己知。商歌夜深后，听者竟为谁。
皎然,送陆判官归杭州,芳草潜州路，乘轺忆再旋。馀花故林下，残月旧池边。峰色云端寺，潮声海上天。明朝富春渚，应见谢公船。
吴融,江行,霞低水远碧翻红，一棹无边落照中。说示北人应不爱，锦遮泥健马追风。
独孤及,杂诗,百花结成子，春物舍我去。流年惜不得，独坐空闺暮。心自有所待，甘为物华误。未必千黄金，买得一人顾。
项斯,忆朝阳峰前居,每忆闲眠处，朝阳最上峰。溪僧来自远，林路出无踪。败褐黏苔遍，新题出石重。霞光侵曙发，岚翠近秋浓。健羡机能破，安危道不逢。雪残猿到阁，庭午鹤离松。此地虚为别，人间久未容。何时无一事，却去养疏慵。
裴玄智,书化度藏院壁,将肉遣狼守，置骨向狗头。自非阿罗汉，焉能免得偷。
储光羲,闲居,薄游何所愧，所愧在闲居。亲故不来往，中园时读书。步栏滴馀雪，春塘抽新蒲。梧桐渐覆井，时鸟自相呼。悠然念故乡，乃在天一隅。安得如浮云，来往方须臾。
欧阳詹,韦晤宅听歌,服制虹霓鬓似云，萧郎屋里上清人。等闲逐酒倾杯乐，飞尽虹梁一夜尘。
韦庄,寄园林主人,主人常不在，春物为谁开。桃艳红将落，梨华雪又摧。晓莺闲自啭，游客暮空回。尚有馀芳在，犹堪载酒来。
徐铉,寒食宿陈公塘上,垂杨界官道，茅屋倚高坡。月下春塘水，风中牧竖歌。折花闲立久，对酒远情多。今夜孤亭梦，悠扬奈尔何。
钱起,自终南山晚归,采苓日往还，得性非樵隐。白水到初阔，青山辞尚近。绝境胜无倪，归途兴不尽。沮溺时返顾，牛羊自相引。逍遥不外求，尘虑从兹泯。
皎然,夏日与綦毋居士、昱上人纳凉,为依炉峰住，境胜增道情。凉日暑不变，空门风自清。坐援香实近，转爱绿芜生。宗炳青霞士，如何知我名。
皎然,赋得吴王送女潮歌，送李判官之河中府,见说吴王送女时，行宫直到荆溪口。溪上千年送女潮，为感吴王至今有。乃知昔人由志诚，流水无情翻有情。平波忽起二三尺，此上疑与神仙宅。今人犹望荆之湄，长令望者增所思。吴王已殁女不返，潮水无情那有期。溪草何草号帝女，溪竹何竹号湘妃。灵涛旦暮自堪伤，的烁婵娟又争发。客归千里自兹始，览古高歌感行子。不知别后相见期，君意何如此潮水。
李宗闵,赠毛仙翁,不知仙客占青春，肌骨才教称两旬。俗眼暂惊相见日，疑心未测几时人。闲推甲子经何代，笑说浮生老此身。残药倘能沾朽质，愿将霄汉永为邻。
姚合,杏园宴上谢座主,得陪桃李植芳丛，别感生成太昊功。今日无言春雨后，似含冷涕谢东风。
汤悦,再次前韵代梅答,托植经多稔，顷筐向盛时。枝条虽已故，情分不曾移。莫向阶前老，还同镜里衰。更应怜堕叶，残吹挂虫丝。
皇甫冉,送窦叔向,楚客怨逢秋，闲吟兴非一。弃官守贫病，作赋推文律。樵径未经霜，茅檐初负日。今看泛月去，偶见乘潮出。卜地会为邻，还依仲长室。
张籍,送侯判官赴广州从军,年少才高求自展，将身万里赴军门。辟书远到开呈客，公服新成著谢恩。驿舫过江分白堠，戍亭当岭见红幡。海花蛮草连冬有，行处无家不满园。
白居易,斋居偶作,童子装炉火，行添一炷香。老翁持麈尾，坐拂半张床。卷缦看天色，移斋近日阳。甘鲜新饼果，稳暖旧衣裳。止足安生理，悠闲乐性场。是非一以遣，动静百无妨。岂有物相累，兼无情可忘。不须忧老病，心是自医王。
朱庆馀,题胡氏溪亭,亭与溪相近，无时不有风。涧松生便黑，野藓看多红。雨足秋声后，山沈夜色中。主人能守静，略与客心同。
温庭筠,汉皇迎春词,春草芊芊晴扫烟，宫城大锦红殷鲜。海日初融照仙掌，淮王小队缨铃响。猎猎东风焰赤旗，画神金甲葱龙网。钜公步辇迎句芒，复道扫尘燕彗长。豹尾竿前赵飞燕，柳风吹尽眉间黄。碧草含情杏花喜，上林莺啭游丝起。宝马摇环万骑归，恩光暗入帘栊里。
柳宗元,渔翁,渔翁夜傍西岩宿，晓汲清湘燃楚竹。烟销日出不见人，欸乃一声山水绿。回看天际下中流，岩上无心云相逐。
张说,相州冬日早衙,城外宵钟敛，闺中曙火残。朝光曜庭雪，宿冻聚池寒。正色临厅事，疑词定笔端。除苛囹圄息，伐枳吏人宽。河内功犹浅，淮阳疾未安。镜中星发变，顿使世情阑。
李德裕,思山居一十首·清明后忆山中,遥思寒食后，野老林下醉。月照一山明，风吹百花气。飞泉与万籁，仿佛疑箫吹。不待曙华分，已应喧鸟至。
欧阳詹,太原和严长官八月十五日夜西山童子上方玩月寄中丞少尹,西寺碧云端，东溟白雪团。年来一夜玩，君在半天看。素魄当怀上，清光在下寒。宜裁济江什，有阻惠连欢。
白居易,酬李少府曹长官舍见赠,低腰复敛手，心体不遑安。一落风尘下，方知为吏难。公事与日长，宦情随岁阑。惆怅青袍袖，芸香无半残。赖有李夫子，此怀聊自宽。两心如止水，彼此无波澜。往往簿书暇，相劝强为欢。白马晚蹋雪，渌觞春暖寒。恋月夜同宿，爱山晴共看。野性自相近，不是为同官。
段成式,折杨柳七首（第一、二、四首一作王贞白诗）,枝枝交影锁长门，嫩色曾沾雨露恩。凤辇不来春欲尽，空留莺语到黄昏。水殿年年占早芳，柔条偏惹御炉香。而今万乘多巡狩，辇路无阴绿草长。玉楼烟薄不胜芳，金屋寒轻翠带长。公子骅骝往何处，绿阴堪系紫游缰。嫩叶初齐不耐寒，风和时拂玉栏干。君王去日曾攀折，泣雨伤春翠黛残。微黄才绽未成阴，绣户珠帘相映深。长恨早梅无赖极，先将春色出前林。隋家堤上已成尘，汉将营边不复春。只向江南并塞北，酒旗相伴惹行人。陌上河边千万枝，怕寒愁雨尽低垂。黄金穟短人多折，已恨东风不展眉。
李德裕,郊坛回舆中书二相公蒙圣慈召至御马前仰感恩…相公,七萃和銮动，三条葆吹回。相星环日道，苍马近龙媒。咫尺天颜接，光华喜气来。自惭衰且病，无以效涓埃。
刘言史,赠陈长史妓（本内宫人）,宝钿云和玉禁仙，深含媚靥袅朱弦。春风不怕君王恨，引出幽花落外边。
韦庄,鄠杜旧居二首,却到山阳事事非，谷云谿鸟尚相依。阮咸贫去田园尽，向秀归来父老稀。秋雨几家红稻熟，野塘何处锦鳞肥。年年为献东堂策，长是芦花别钓矶。一径寻村渡碧溪，稻花香泽水千畦。云中寺远磬难识，竹里巢深鸟易迷。紫菊乱开连井合，红榴初绽拂檐低。归来满把如渑酒，何用伤时叹凤兮。
刘皋,长门怨,营营孤思通，寂寂长门夜。妾妒亦知非，君恩那不借。携琴就玉阶，调悲声未谐。将心寄明月，流影入君怀。
戎昱,秋馆雨后得弟兄书即事呈李明府,弟兄书忽到，一夜喜兼愁。空馆复闻雨，贫家怯到秋。坐中孤烛暗，窗外数萤流。试以他乡事，明朝问子游。
徐夤,追和常建叹王昭君,红颜如朔雪，日烁忽成空。泪尽黄云雨，尘消白草风。君心争不悔，恨思竟何穷。愿化南飞燕，年年入汉宫。
李益,夜发军中,边马枥上惊，雄剑匣中鸣。半夜军书至，匈奴寇六城。中坚分暗阵，太乙起神兵。出没风云合，苍黄豺虎争。今日边庭战，缘赏不缘名。
李嘉祐,承恩量移宰江邑，临鄱江怅然之作,四年谪宦滞江城，未厌门前鄱水清。谁言宰邑化黎庶，欲别云山如弟兄。双鸥为底无心狎，白发从他绕鬓生。惆怅闲眠临极浦，夕阳秋草不胜情。
NA,郊庙歌辞·享懿德太子庙乐章·武舞作,隋季昔云终，唐年初启圣。纂戎将禁暴，崇儒更敷政。威略静三边，仁恩覃万姓。
张籍,哭于鹄,青山无逸人，忽觉大国贫。良玉沉幽泉，名为天下珍。野性疏时俗，再拜乃从军。气高终不合，去如镜上尘。我初有章句，相合者唯君。今来吊嗣子，对陇烧新文。耕者废其耜，爨者绝其薪。苟无新衣裳，曷用光我身。奠酒徒拜手，哀怀安能陈。徒保金石韵，千载人所闻。
怀楚,送新平故人,常听仓庚思旧友，又因蝴蝶梦生涯。一千馀里河连郭，三十六峰寒到家。阴岛直分东虢雁，晴楼高入上阳鸦。姜嫄庙北与君别，应笑薄寒悲落花。
贾岛,访鉴玄师侄,维摩青石讲初休，缘访亲宗到普州。我有军持凭弟子，岳阳溪里汲寒流。
罗隐,雪中怀友人,腊酒复腊雪，故人今越乡。所思谁把盏，端坐恨无航。兔苑旧游尽，龟台仙路长。未知邹孟子，何以奉梁王。
张说,巡边在河北作,抚剑空馀勇，弯弧遂无力。老去事如何，据鞍长叹息。故交索将尽，后进稀相识。独怜半死心，尚有寒松直。
柳宗元,韦使君黄溪祈雨见召从行至祠下口号,骄阳愆岁事，良牧念菑畬。列骑低残月，鸣笳度碧虚。稍穷樵客路，遥驻野人居。谷口寒流净，丛祠古木疏。焚香秋雾湿，奠玉晓光初。肸蚃巫言报，精诚礼物馀。惠风仍偃草，灵雨会随车。俟罪非真吏，翻惭奉简书。
张祜,夕次竟陵,南风吹五两，日暮竟陵城。肠断巴江月，夜蝉何处声。
张籍,学仙,楼观开朱门，树木连房廊。中有学仙人，少年休谷粮。高冠如芙蓉，霞月披衣裳。六时朝上清，佩玉纷锵锵。自言天老书，秘覆云锦囊。百年度一人，妄泄有灾殃。每占有仙相，然后传此方。先生坐中堂，弟子跪四厢。金刀截身发，结誓焚灵香。弟子得其诀，清斋入空房。守神保元气，动息随天罡。炉烧丹砂尽，昼夜候火光。药成既服食，计日乘鸾凰。虚空无灵应，终岁安所望。勤劳不能成，疑虑积心肠。虚羸生疾疹，寿命多夭伤。身殁惧人见，夜埋山谷傍。求道慕灵异，不如守寻常。先王知其非，戒之在国章。
杜甫,赠田九判官（梁丘）,崆峒使节上青霄，河陇降王款圣朝。宛马总肥春苜蓿，将军只数汉嫖姚。陈留阮瑀谁争长，京兆田郎早见招。麾下赖君才并入，独能无意向渔樵。
方干,侯郎中新置西湖,远近利民因智力，周回润物像心源。菰蒲纵感生成惠，鳣鲔那知广大恩。潋滟清辉吞半郭，萦纡别派入遥村。砂泉绕石通山脉，岸木黏萍是浪痕。已见澄来连镜底，兼知极处浸云根。波涛不起时方泰，舟楫徐行日易昏。烟雾未应藏岛屿，凫鹥亦解避旌幡。虽云桃叶歌还醉，却被荷花笑不言。孤鹤必应思凤诏，凡鱼岂合在龙门。能将盛事添元化，一夕机谟万古存。
李洞,赠永崇李将军充襄阳制置使,拜官门外发辉光，宿卫阴符注几行。行处近天龙尾滑，猎时陪帝马鬃香。九城王气生旗队，万里寒风入箭疮。从此浩然声价歇，武中还有李襄阳。
吴象之,少年行,承恩借猎小平津，使气常游中贵人。一掷千金浑是胆，家无四壁不知贫。
李德裕,赠圆明上人（圆公，佛顶之最）,远公说易长松下，龙树双经海藏中。今日导师闻佛慧，始知前路化成空。
罗隐,上霅川裴郎中,贵提金印出咸秦，潇洒江城两度春。一派水清疑见胆，数重山翠欲留人。望崇早合归黄阁，诗好何妨恋白蘋。自是受恩心未足，却垂双翅羡吴均。
元稹,花栽二首（一作买花栽）,买得山花一两栽，离乡别土易摧颓。欲知北客居南意，看取南花北地来。南花北地种应难，且向船中尽日看。纵使将来眼前死，犹胜抛掷在空栏。
李贺,白虎行,火乌日暗崩腾云，秦皇虎视苍生群。烧书灭国无暇日，铸剑佩玦惟将军。玉坛设醮思冲天，一世二世当万年。烧丹未得不死药，拏舟海上寻神仙。鲸鱼张鬣海波沸，耕人半作征人鬼。雄豪气猛如焰烟，无人为决天河水。谁最苦兮谁最苦，报人义士深相许。渐离击筑荆卿歌，荆卿把酒燕丹语。剑如霜兮胆如铁，出燕城兮望秦月。天授秦封祚未移，衮龙衣点荆卿血。朱旗卓地白虎死，汉皇知是真天子。
元稹,寒食夜,红染桃花雪压梨，玲珑鸡子斗赢时。今年不是明寒食，暗地秋千别有期。
韩仲宣,上元夜效小庾体,他乡月夜人，相伴看灯轮。光随九华出，影共百枝新。歌钟盛北里，车马沸南邻。今宵何处好，惟有洛城春。
王维,辋川集·北垞,北垞湖水北，杂树映朱阑。逶迤南川水，明灭青林端。
徐夤,岳州端午日送人游郴连,五月巴陵值积阴，送君千里客于郴。北风吹雨黄梅落，西日过湖青草深。竞渡岸傍人挂锦，采芳城上女遗簪。九嶷云阔苍梧暗，与说重华旧德音。
贯休,题曹溪祖师堂,皎洁曹溪月，嵯峨七宝林。空传智药记，岂见祖禅心。信衣非苎麻，白云无知音。大哉双峰溪，万古青沈沈。
张籍,寄白学士,自掌天书见客稀，纵因休沐锁双扉。几回扶病欲相访，知向禁中归未归。
白居易,寄同病者,三十生二毛，早衰为沉疴。四十官七品，拙宦非由他。年颜日枯槁，时命日蹉跎。岂独我如此，圣贤无奈何。回观亲旧中，举目尤可嗟。或有终老者，沉贱如泥沙。或有始壮者，飘忽如风花。穷饿与夭促，不如我者多。以此反自慰，常得心平和。寄言同病者，回叹且为歌。
贯休,春末寄周琏,暮角含风雨气曛，寂寥莓翠上衣巾。道情不向莺花薄，诗意自如天地春。梦入乱峰仍履雪，吟看芳草只思人。手中孤桂月中在，来听泉声莫厌频。
独孤及,官渡柳歌送李员外承恩往扬州觐省,君不见官渡河两岸，三月杨柳枝。千条万条色，一一胜绿丝。花作铅粉絮，叶成翠羽帐。此时送远人，怅望春水上。远客折杨柳，依依两含情。夹郎木兰舟，送郎千里行。郎把紫泥书，东征觐庭闱。脱却貂襜褕，新著五彩衣。双凤并两翅，将雏东南飞。五两得便风，几日到扬州。莫贪扬州好，客行剩淹留。郎到官渡头，春阑已应久。殷勤道远别，为谢大堤柳。攀条倘相忆，五里一回首。明年柳枝黄，问郎还家否。
虞世南,奉和幸江都应诏,南国行周化，稽山秘夏图。百王岂殊轨，千载协前谟。肆觐遵时豫，顺动悦来苏。安流进玉轴，戒道翼金吾。龙旂焕辰象，凤吹溢川涂。封唐昔敷锡，分陕被荆吴。沐道咸知让，慕义久成都。冬律初飞管，阳鸟正衔芦。严飙肃林薄，暧景澹江湖。鸿私浃幽远，厚泽润凋枯。虞琴起歌咏，汉筑动巴歈。多幸沾行苇，无庸类散樗。
黄滔,赠明州霍员外,惠化如施雨，邻州亦可依。正衙无吏近，高会觉人稀。海日旗边出，沙禽角外归。四明多隐客，闲约到岩扉。
戎昱,别离作（一作戴叔伦诗）,手把杏花枝，未曾经别离。黄昏掩门后，寂寞自心知。
司空曙,拟百劳歌,朱丝纽弦金点杂，双蒂芙蓉共开合。谁家稚女著罗裳，红粉青眉娇暮妆。木难作床牙作席，云母屏风光照壁。玉颜年几新上头，回身敛笑多自羞。红销月落不复见，可惜当时谁拂面。
杜光庭,题都庆观,三仙一一驾红鸾，仙去云闲绕古坛。炼药旧台空处所，挂衣乔木两摧残。清风岭接猿声近，白石溪涵水影寒。二十四峰皆古隐，振缨长往亦何难。
齐浣,长门怨（一作刘皂诗）,宫殿沉沉月欲分，昭阳更漏不堪闻。珊瑚枕上千行泪，不是思君是恨君。
齐己,中秋夕怆怀寄荆幕孙郎中,白莲香散沼痕干，绿筱阴浓藓地寒。年老寄居思隐切，夜凉留客话时难。行僧尽去云山远，宾雁同来泽国宽。时谢孔璋操檄外，每将空病问衰残。
张蠙,贻曹郎中,所作高前古，封章自曲台。细看明主意，终用出人才。省印寻僧锁，书楼领鹤开。南山有旧友，时向白云来。
贯休,陪冯使君游六首·过相思岭,誉自馨香道自怡，相思岭上却无机。荒渠叶覆深霞在，片石人吟一鸟飞。何处风砧传古曲，谁家冢树挂斜晖。因思往事真堪笑，鹤背渔竿未是归。
岑参,送刘郎将归河东（同用边字）,借问虎贲将，从军凡几年。杀人宝刀缺，走马貂裘穿。山雨醒别酒，关云迎渡船。谢君贤主将，岂忘轮台边。
杜甫,鸡,纪德名标五，初鸣度必三。殊方听有异，失次晓无惭。问俗人情似，充庖尔辈堪。气交亭育际，巫峡漏司南。
白居易,武关南见元九题山石榴花见寄,往来同路不同时，前后相思两不知。行过关门三四里，榴花不见见君诗。
戎昱,罗江客舍,山县秋云暗，茅亭暮雨寒。自伤庭叶下，谁问客衣单。有兴时添酒，无聊懒整冠。近来乡国梦，夜夜到长安。
卢纶,送陕府王司法,东门雪覆尘，出送陕城人。粉郭朝喧市，朱桥夜掩津。上寮应重学，小吏已甘贫。谢脁曾为掾，希君一比邻。
杨巨源,和卢谏议朝回书情即事寄两省阁老兼呈二起居谏院诸院长,宠位资寂用，回头怜二疏。超遥比鹤性，皎洁同僧居。华组澹无累，单床欢有馀。题诗天风洒，属思红霞舒。蔼蔼延閤东，晨光映林初。炉香深内殿，山色明前除。对客默焚稿，何人知谏书。全仁气逾劲，大辨言甚徐。逸步寄青琐，闲吟亲绮疏。清辉被鸾渚，瑞蔼含龙渠。谢监营野墅，陶公爱吾庐。悠然远者怀，圣代飘长裾。端弼缉元化，至音生太虚。一戎殄欃枪，重译充储胥。借地种寒竹，看云忆春蔬。灵机栖杳冥，谈笑登轩车。晚迹识麒麟，秋英见芙蕖。危言直且庄，旷抱郁以摅。志业耿冰雪，光容粲璠玙。时贤俨仙掖，气谢心何如。
白居易,戏醉客,莫言鲁国书生懦，莫把杭州刺史欺。醉客请君开眼望，绿杨风下有红旗。
马怀素,九日幸临渭亭登高应制得酒字,睿赏叶通三，宸游契重九。兰将叶布席，菊用香浮酒。落日下桑榆，秋风歇杨柳。幸齐东户庆，希荐南山寿。
孙元晏,吴·鲁肃指囷,破产移家事亦难，佐吴从此霸江山。争教不立功勋得，指出千囷如等闲。
李宏皋,铜柱辞,招灵铸柱垂英烈，手执干戈征百越。诞今铸柱庇黔黎，指画风雷开五溪。五溪之险不足恃，我旅争登若平地。五溪之众不足平，我师轻蹑如春冰。溪人畏威思纳质，弃污归明求立誓。誓山川兮告鬼神，保子孙兮千万春。
唐彦谦,留别四首,鹏程三万里，别酒一千钟。好景当三月，春光上国浓。野花红滴滴，江燕语喃喃。鼓吹翻新调，都亭酒正酣。登庸趋俊乂，厕用野无遗。起喜赓歌日，明良际会时。盐车淹素志，长坂入青云。老骥春风里，奔腾独异群。
朱子真,对赵颖歌,人间几日变桑田，谁识神仙洞里天。短促虽知有殊异，且须欢醉在生前。
裴夷直,和邢郎中病中重阳强游乐游原,嘉晨令节共陶陶，风景牵情并不劳。晓日整冠兰室静，秋原骑马菊花高。晴光一一呈金刹，诗思浸浸逼水曹。何必销忧凭外物，只将清韵敌春醪。
周墀,贺王仆射放榜,文场三化鲁儒生，三十馀年振重名。曾忝木鸡夸羽翼，又陪金马入蓬瀛。虽欣月桂居先折，更羡春兰最后荣。欲到龙门看风雨，关防不许暂离营。
李端,送郭参军赴绛州,登车君莫望，故绛柳条春。蒲泽逢胡雁，桃源见晋人。佐军髯尚短，掷地思还新。小谢常携手，因之醉路尘。
窦巩,登玉钩亭奉献淮南李相公,西南城上高高处，望月分明似玉钩。朱槛入云看鸟灭，绿杨如荠绕江流。定知有客嫌陈榻，从此无人上庾楼。今日卷帘天气好，不劳骑马看扬州。
钱起,奉送刘相公江淮催转运,国用资戎事，臣劳为主忧。将征任土贡，更发济川舟。拥传星还去，过池凤不留。唯高饮水节，稍浅别家愁。落叶淮边雨，孤山海上秋。遥知谢公兴，微月上江楼。
赵冬曦,酬燕公出湖见寄,纶綍有成命，旌麾不可攀。湘川朝目断，荆阙夕波还。果枉东瞻唱，兴言夕放闲。携琴仙洞中，置酒灉湖上。芳景恣行乐，谪居忽如忘。聚散本相因，离情自悲怅。鸾翮非常戢，鹏天会昭旷。永怀宛洛游，曾是弹冠望。
齐己,答孔秀才,早向文章里，能降少壮心。不愁人不爱，闲处自闲吟。水国云雷阔，僧园竹树深。无嫌我衰飒，时此一相寻。
李白,赠武十七谔,马如一匹练，明日过吴门。乃是要离客，西来欲报恩。笑开燕匕首，拂拭竟无言。狄犬吠清洛，天津成塞垣。爱子隔东鲁，空悲断肠猿。林回弃白璧，千里阻同奔。君为我致之，轻赍涉淮原。精诚合天道，不愧远游魂。
包何,送乌程王明府贬巴江,一片孤帆无四邻，北风吹过五湖滨。相看尽是江南客，独有君为岭外人。
喻凫,寄刘录事,城西青岛寺，累夏漱寒泉。今在提纲所，应难扫石眠。风沙榆塞迥，波浪橘洲偏。重整潇湘棹，心期更几年。
曹松,洞庭湖,东西南北各连空，波上唯留小朵峰。长与岳阳翻鼓角，不离云梦转鱼龙。吸回日月过千顷，铺尽星河剩一重。直到劫馀还作陆，是时应有羽人逢。
沈佺期,再入道场纪事应制（一作僧广宣诗）,南方归去再生天，内殿今年异昔年。见辟乾坤新定位，看题日月更高悬。行随香辇登仙路，坐近炉烟讲法筵。自喜恩深陪侍从，两朝长在圣人前。
许浑,郁林寺,台殿冠嵯峨，春来日日过。水分诸院少，云近上方多。众籁凝丝竹，繁英耀绮罗。酒酣诗自逸，乘月棹寒波。
杜荀鹤,山中对雪有作,一浑乾坤万象收，唯应不壅大江流。虎狼遇猎难藏迹，松柏因风易举头。玉帐英雄携妓赏，山村鸟雀共民愁。岂堪久蔽苍苍色，须放三光照九州。
张祜,题彭泽卢明府新楼,碧落新楼迥，清池古树闲。先贤尽为宰，空看县南山。
皎然,舂陵登望,西底空流水，东垣但聚云。最伤梅岭望，花雪正纷纷。
司空图,效陈拾遗子昂,丑妇竞簪花，花多映愈丑。邻女恃其姿，掇之不盈手。量已苟自私，招损乃谁咎。宠禄既非安，于吾竟何有。
刘禹锡,和令狐相公初归京国赋诗言怀,凌云羽翮掞天才，扬历中枢与外台。相印昔辞东阁去，将星还拱北辰来。殿庭捧日彯缨入，阁道看山曳履回。口不言功心自适，吟诗酿酒待花开。
杜甫,回棹,宿昔试安命，自私犹畏天。劳生系一物，为客费多年。衡岳江湖大，蒸池疫疠偏。散才婴薄俗，有迹负前贤。巾拂那关眼，瓶罍易满船。火云滋垢腻，冻雨裛沉绵。强饭莼添滑，端居茗续煎。清思汉水上，凉忆岘山巅。顺浪翻堪倚，回帆又省牵。吾家碑不昧，王氏井依然。几杖将衰齿，茅茨寄短椽。灌园曾取适，游寺可终焉。遂性同渔父，成名异鲁连。篙师烦尔送，朱夏及寒泉。
岑参,虢州郡斋南池幽兴，因与阎二侍御道别,池色净天碧，水凉雨凄凄。快风从东南，荷叶翻向西。性本爱鱼鸟，未能返岩谿。中岁徇微官，遂令心赏睽。及兹佐山郡，不异寻幽栖。小吏趋竹径，讼庭侵药畦。胡尘暗河洛，二陕震鼓鼙。故人佐戎轩，逸翮凌云霓。行军在函谷，两度闻莺啼。相看红旗下，饮酒白日低。闻君欲朝天，驷马临道嘶。仰望浮与沉，忽如云与泥。夜眠驿楼月，晓发关城鸡。惆怅西郊暮，乡书对君题。
徐夤,尚书命题瓦砚,远向端溪得，皆因郢匠成。凿山青霭断，琢石紫花轻。散墨松香起，濡毫藻句清。入台知价重，著匣恐尘生。守黑还全器，临池早著名。春闱携就处，军幕载将行。不独雄文阵，兼能助笔耕。莫嫌涓滴润，深染古今情。洗处无瑕玷，添时识满盈。兰亭如见用，敲戛有金声。
薛能,咏柳花,浮生失意频，起絮又飘沦。发自谁家树，飞来独院春。朝容萦断砌，晴影过诸邻。乱掩宫中蝶，繁冲陌上人。随波应到海，沾雨或依尘。会向慈恩日，轻轻对此身。
杜甫,送韦书记赴安西,夫子欻通贵，云泥相望悬。白头无藉在，朱绂有哀怜。书记赴三捷，公车留二年。欲浮江海去，此别意苍然。
杜甫,山寺,野寺残僧少，山园细路高。麝香眠石竹，鹦鹉啄金桃。乱石通人过，悬崖置屋牢。上方重阁晚，百里见秋毫。
许浑,题愁,聚散竟无形，回肠百结成。古今销不得，离别觉潜生。降虏将军思，穷秋远客情。何人更憔悴，落第泣秦京。
陈陶,答莲花妓,近来诗思清于水，老去风情薄似云。已向升天得门户，锦衾深愧卓文君。
白居易,自叹二首,形羸自觉朝餐减，睡少偏知夜漏长。实事渐消虚事在，银鱼金带绕腰光。二毛晓落梳头懒，两眼春昏点药频。唯有闲行犹得在，心情未到不如人。
李播,见志,去岁买琴不与价，今年沽酒未还钱。门前债主雁行立，屋里醉人鱼贯眠。
李峤,云,大梁白云起，氛氲殊未歇。锦文触石来，盖影凌天发。烟煴万年树，掩映三秋月。会入大风歌，从龙赴圆阙。
温庭筠,盘石寺留别成公,槲叶萧萧带苇风，寺前归客别支公。三秋岸雪花初白，一夜林霜叶尽红。山叠楚天云压塞，浪遥吴苑水连空。悠然旅榜频回首，无复松窗半偈同。
杜甫,送陵州路使君赴任,王室比多难，高官皆武臣。幽燕通使者，岳牧用词人。国待贤良急，君当拔擢新。佩刀成气象，行盖出风尘。战伐乾坤破，疮痍府库贫。众僚宜洁白，万役但平均。霄汉瞻佳士，泥途任此身。秋天正摇落，回首大江滨。
岑参,临河客舍呈狄明府兄留题县南楼,黎阳城南雪正飞，黎阳渡头人未归。河边酒家堪寄宿，主人小女能缝衣。故人高卧黎阳县，一别三年不相见。邑中雨雪偏著时，隔河东郡人遥羡。邺都唯见古时丘，漳水还如旧日流。城上望乡应不见，朝来好是懒登楼。
李商隐,过华清内厩门,华清别馆闭黄昏，碧草悠悠内厩门。自是明时不巡幸，至今青海有龙孙。
李咸用,轻薄怨,花骢躞蹀游龙骄，连连宝节挥长鞘。凤雏麟子皆至交，春风相逐垂杨桥。捻笙软玉开素苞，画楼闪闪红裾摇。碧蹄偃蹇连金镳，狂情十里飞相烧。西母青禽轻飘飘，分环破璧来往劳。黄金千镒新一宵，少年心事风中毛。明朝何处逢娇饶，门前桃树空夭夭。
李端,宿淮浦忆司空文明,愁心一倍长离忧，夜思千重恋旧游。秦地故人成远梦，楚天凉雨在孤舟。诸溪近海潮皆应，独树边淮叶尽流。别恨转深何处写，前程唯有一登楼。
白居易,春来频与李二宾客郭外同游，因赠长句,风光引步酒开颜，送老消春嵩洛间。朝蹋落花相伴出，暮随飞鸟一时还。我为病叟诚宜退，君是才臣岂合闲。可惜济时心力在，放教临水复登山。
白居易,题施山人野居,得道应无著，谋生亦不妨。春泥秧稻暖，夜火焙茶香。水巷风尘少，松斋日月长。高闲真是贵，何处觅侯王。
李白,叙旧赠江阳宰陆调,泰伯让天下，仲雍扬波涛。清风荡万古，迹与星辰高。开吴食东溟，陆氏世英髦。多君秉古节，岳立冠人曹。风流少年时，京洛事游遨。腰间延陵剑，玉带明珠袍。我昔斗鸡徒，连延五陵豪。邀遮相组织，呵吓来煎熬。君开万丛人，鞍马皆辟易。告急清宪台，脱余北门厄。间宰江阳邑，翦棘树兰芳。城门何肃穆，五月飞秋霜。好鸟集珍木，高才列华堂。时从府中归，丝管俨成行。但苦隔远道，无由共衔觞。江北荷花开，江南杨梅熟。正好饮酒时，怀贤在心目。挂席拾海月，乘风下长川。多沽新丰醁，满载剡溪船。中途不遇人，直到尔门前。大笑同一醉，取乐平生年。
刘禹锡,题寿安甘棠馆二首,公馆似仙家，池清竹径斜。山禽忽惊起，冲落半岩花。门前洛阳道，门里桃花路。尘土与烟霞，其间十馀步。
刘沧,经炀帝行宫,此地曾经翠辇过，浮云流水竟如何。香销南国美人尽，怨入东风芳草多。残柳宫前空露叶，夕阳川上浩烟波。行人遥起广陵思，古渡月明闻棹歌。
张泌,江城子,碧阑干外小中庭，雨初晴，晓莺声。飞絮落花，时节近清明。睡起卷帘无一事，匀面了，没心情。浣花溪上见卿卿，脸波秋水明。黛眉轻，绿云高绾，金簇小蜻蜓。好是问他来得么？和笑道，莫多情。窄罗衫子薄罗裙，小腰身，晚妆新。每到花时，长是不宜春。早是自家无气力，更被你，恶怜人。
孙光宪,遐方怨,红绶带，锦香囊。为表花前意，殷勤赠玉郎。此时更役心肠，转添秋夜梦魂狂。思艳质，想娇妆。愿早传金盏，同欢卧醉乡。任人猜妒恶猜防，到头须使似鸳鸯。
温庭筠,酬友人,辞荣亦素尚，倦游非夙心。宁复思金籍，独此卧烟林。闲云无定貌，佳树有馀阴。坐久芰荷发，钓阑茭苇深。游鱼自摇漾，浴鸟故浮沉。唯君清露夕，一为洒烦襟。
刘禹锡,衢州徐员外使君遗以缟纻兼竹书箱因成一篇用答佳贶,烂柯山下旧仙郎，列宿来添婺女光。远放歌声分白纻，知传家学与青箱。水朝沧海何时去，兰在幽林亦自芳。闻说天台有遗爱，人将琪树比甘棠。
权德舆,献岁送李十兄赴黔中酒后绝句,一樽岁酒且留欢，三峡黔江去路难。志士感恩无远近，异时应戴惠文冠。
张乔,沿汉东归,北去穷秦塞，南归绕汉川。深山逢古迹，远道见新年。绝壁云衔寺，空江雪洒船。萦回还此景，多坐夜灯前。
李商隐,蝶,孤蝶小徘徊，翩翾粉翅开。并应伤皎洁，频近雪中来。
齐己,白发,莫染亦莫镊，任从伊满头。白虽无耐药，黑也不禁秋。静枕听蝉卧，闲垂看水流。浮生未达此，多为尔为愁。
无名氏,咏美人骑马,骏马娇仍稳，春风灞岸晴。促来金镫短，扶上玉人轻。帽束云鬟乱，鞭笼翠袖明。不知从此去，何处更倾城。
NA,周显德中齐州谣,蹋阳春，人间二月雨和尘。阳春蹋尽西风起，肠断人间白发人。
李洞,赠曹郎中崇贤所居（一作上崇贤曹郎中）,闲坊宅枕穿宫水，听水分衾盖蜀缯。药杵声中捣残梦，茶铛影里煮孤灯。刑曹树荫千年井，华岳楼开万仞冰。诗句变风官渐紧，夜涛舂断海边藤。
贺朝,从军行,朔胡乘月寇边城，军书插羽刺中京。天子金坛拜飞将，单于玉塞振佳兵。骑射先鸣推任侠，龙韬决胜伫时英。闻有河湟客，愔愔理帷帟。常山启霸图，汜水先天策，衔珠浴铁向桑干，衅旗膏剑指乌丸。鸣鸡已报关山晓，来雁遥传沙塞寒。直为甘心从苦节，陇头流水鸣呜咽。边树萧萧不觉春，天山漠漠长飞雪。鱼丽阵接塞云平，雁翼营通海月明。始看晋幕飞鹅入，旋闻齐垒啼乌声。自从一戍燕支山，春光几度晋阳关。金河未转青丝骑，玉箸应啼红粉颜。鸿归燕相续，池边芳草绿。已见氛清细柳营，莫更春歌落梅曲。烽沉灶减静边亭，海晏山空肃已宁。行望凤京旋凯捷，重来麟阁画丹青。
慕幽,灯,钟断危楼鸟不飞，荧荧何处最相宜。香然水寺僧开卷，笔写春帏客著诗。忽尔思多穿壁处，偶然心尽断缨时。孙康勤苦谁能念，少减馀光借与伊。
戴叔伦,抚州被推昭雪答陆太祝三首,求理由来许便宜，汉朝龚遂不为疵。如今谤起翻成累，唯有新人子细知。贫交相爱果无疑，共向人间听直词。从古以来何限枉，惭知暗室不曾欺。春风旅馆长庭芜，俯首低眉一老夫。已对铁冠穷事本，不知廷尉念冤无。
李白,登敬亭北二小山，余时送客，逢崔侍御，并登此地,送客谢亭北，逢君纵酒还。屈盘戏白马，大笑上青山。回鞭指长安，西日落秦关。帝乡三千里，杳在碧云间。
贯休,别卢使君归东阳二首,雨气濛濛草满庭，式微吟剧更谁听。诗逢匠化唯贪住，日觉恩深不易铭。心苦只应消鬓黑，梦游频入倚天青。从兹还似归回首，唯祝台星与福星。家在严陵钓渚旁，细涟嘉树拂窗凉。难医林薮烟霞癖，又出芝兰父母乡。孤帆好风千里暖，深花黄鸟一声长。终期金鼎调羹日，再近尼丘日月光。
张籍,山头鹿,山头鹿，角芟芟，尾促促。贫儿多租输不足，夫死未葬儿在狱。早日熬熬蒸野冈，禾黍不收无狱粮。县家唯忧少军食，谁能令尔无死伤。
朱庆馀,赠陈逸人,乐道辞荣禄，安居桂水东。得闲多事外，知足少年中。药圃无凡草，松庭有素风。朝昏吟步处，琴酒与谁同。
李咸用,咏柳,日近烟饶还有意，东垣西掖几千株。牵仍别恨知难尽，夸衒春光恐更无。解引人情长婉约，巧随风势强盘纡。天应绣出繁华景，处处茸丝惹路衢。
罗隐,许由庙,高挂风瓢濯汉滨，土阶三尺愧清尘。可怜比屋堪封日，若到人间是众人。
张说,阙题,婚礼知无贺，承家叹有辉。亲迎骥子跃，吉兆凤雏飞。温席开华扇，梁门换褧衣。遥思桃李日，应赋采蘋归。
张万顷,送裴少府,夕膳望东周，晨装不少留。酒中同乐事，关外越离忧。座湿秦山雨，庭寒渭水秋。何当鹰隼击，来拂故林游。
李群玉,登宜春醉宿景星寺寄郑判官兼简空上人,晓发碧水阳，暝宿金山寺。松风洒寒雨，淅沥醒馀醉。夜中香积饭，蔬粒俱精异。境寂灭尘愁，神高得诗思。皎皎荥阳子，芳春富才义。涨海豁心源，冰壶见门地。碧霄有鸠序，未展联行翅。俱笑一尺绳，三年绊骐骥。摧藏担簦客，郁抑胸襟事。名业尔未从，临风嘿舒志。一身渺云岭，中夜空涕泗。侧枕对孤灯，衾寒不成寐。粮薪极桂玉，大道生榛刺。耻息恶木阴，难书剑歌意。扬鞭入莽苍，山驿凌烟翠。越鸟日南飞，芳音愿相次。
皮日休,奉酬鲁望醉中戏赠,秦吴风俗昔难同，唯有才情事事通。刚恋水云归不得，前身应是太湖公。
刘长卿,蛇浦桥下重送严维,秋风飒飒鸣条，风月相和寂寥。黄叶一离一别，青山暮暮朝朝。寒江渐出高岸，古木犹依断桥。明日行人已远，空馀泪滴回潮。
许棠,新年呈友,一月月相似，一年年不同。清晨窥古镜，旅貌近衰翁。处世闲难得，关身事半空。浮生能几许，莫惜醉春风。
李贺,南园,方领蕙带折角巾，杜若已老兰苕春。南山削秀蓝玉合，小雨归去飞凉云。熟杏暖香梨叶老，草梢竹栅锁池痕。郑公乡老开酒尊，坐泛楚奏吟招魂。
陆龟蒙,和袭美江南道中怀茅山广文南阳博士三首次韵,一片轻帆背夕阳，望三峰拜七真堂。天寒夜漱云牙净，雪坏晴梳石发香。自拂烟霞安笔格，独开封检试砂床。莫言洞府能招隐，会辗飙轮见玉皇。壶中行坐可携天，何况林间息万缘。组绶任垂三品石，佩环从落四公泉。丹台已运阴阳火，碧简须雕次第仙。想得雷平春色动，五芝烟甲又芊眠。良常应不动移文，金醴从酸亦自醺。桂父旧歌飞绛雪，桐孙新韵倚玄云。春临柳谷莺先觉，曙醮芜香鹤共闻。珍重双双玉条脱，尽凭三岛寄羊君。
徐铉,晚归,暑服道情出，烟街薄暮还。风清飘短袂，马健弄连环。水静闻归橹，霞明见远山。过从本无事，从此涉旬间。
卢纶,送元昱尉义兴,欲成云海别，一夜梦天涯。白浪缘江雨，青山绕县花。风标当剧部，冠带称儒家。去矣谢亲爱，知予发已华。
白居易,代人赠王员外,好在王员外，平生记得不。共赊黄叟酒，同上莫愁楼。静接殷勤语，狂随烂熳游。那知今日眼，相见冷于秋。
王无竞,相和歌辞·凤台曲,凤台何逶迤，嬴女管参差。一旦彩云至，身去无还期。遗曲此台上，世人多学吹。一吹一落泪，至今怜玉姿。
张九龄,咏史,大德始无颇，中智是所是。居然已不一，况乃务相诡。小道致泥难，巧言因萋毁。穰侯或见迟，苏生得阴揣。轻既长沙傅，重亦边郡徙。势倾不幸然，迹在胡宁尔。沧溟所为大，江汉日来委。沣水虽复清，鱼鳖岂游此。贤哉有小白，仇中有管氏。若人不世生，悠悠多如彼。
杜荀鹤,溪岸秋思,桑柘穷头三四家，挂罾垂钓是生涯。秋风忽起溪滩白，零落岸边芦荻花。
段成式,桃源僧舍看花,前年帝里探春时，寺寺名花我尽知。今日长安已灰烬，忍能南国对芳枝。
杜牧,赠终南兰若僧,北阙南山是故乡，两枝仙桂一时芳。休公都不知名姓，始觉禅门气味长。
贯休,问岳禅师疾,世病如山岳，世医皆拱手。道病如金锁，师遭锁锁否。伊昔芙蓉颊，谈经似主涉。苏合昼氤氲，天花似飞蝶。觉树垂实，魔辈刺疾。病也不问，终不皴膝。春光冉冉，不上尔质。东风浩浩，谩入尔室。云何斯人，而有斯疾。
刘得仁,读书志》）白日只如哭，黄泉免恨无。（哭贾岛，以下《吟窗杂录》）身闲甘旨下，白发太平人。同游芳草寺，见示白云诗。（以下《海录碎事,外家虽是帝，当路且无亲。犹祈启金口，一为动文权。深山寺路千层石，竹杖棕鞋便可登。
钱起,赋得青城山歌，送杨、杜二郎中赴蜀军,蜀山西南千万重，仙经最说青城峰。青城嶔岑倚空碧，远压峨嵋吞剑壁。锦屏云起易成霞，玉洞花明不知夕。星台二妙逐王师，阮瑀军书王粲诗。日落猿声连玉笛，晴来山翠傍旌旗。绿萝春月营门近，知君对酒遥相思。
杜甫,八哀诗·故右仆射相国张公九龄,相国生南纪，金璞无留矿。仙鹤下人间，独立霜毛整。矫然江海思，复与云路永。寂寞想土阶，未遑等箕颍。上君白玉堂，倚君金华省。碣石岁峥嵘，天地日蛙黾。退食吟大庭，何心记榛梗。骨惊畏曩哲，鬒变负人境。虽蒙换蝉冠，右地恧多幸。敢忘二疏归，痛迫苏耽井。紫绶映暮年，荆州谢所领。庾公兴不浅，黄霸镇每静。宾客引调同，讽咏在务屏。诗罢地有馀，篇终语清省。一阳发阴管，淑气含公鼎。乃知君子心，用才文章境。散帙起翠螭，倚薄巫庐并。绮丽玄晖拥，笺诔任昉骋。自我一家则，未缺只字警。千秋沧海南，名系朱鸟影。归老守故林，恋阙悄延颈。波涛良史笔，芜绝大庾岭。向时礼数隔，制作难上请。再读徐孺碑，犹思理烟艇。
李绅,守滁阳深秋忆登郡城望琅琊,山城小阁临青嶂，红树莲宫接薜萝。斜日半岩开古殿，野烟浮水掩轻波。菊迎秋节西风急，雁引砧声北思多。深夜独吟还不寐，坐看凝露满庭莎。
罗邺,槐花,行宫门外陌铜驼，两畔分栽此最多。欲到清秋近时节，争开金蕊向关河。层楼寄恨飘珠箔，骏马怜香撼玉珂。愁杀江湖随计者，年年为尔剩奔波。
杜光庭,咏西施（一作郑遨诗）,素面已云妖，更著花钿饰。脸横一寸波，浸破吴王国。
杨凌,秋原野望,客雁秋来次第逢，家书频寄两三封。夕阳天外云归尽，乱见青山无数峰。
崔颢,长安道（一作霍将军）,长安甲第高入云，谁家居住霍将军。日晚朝回拥宾从，路傍揖拜何纷纷。莫言炙手手可热，须臾火尽灰亦灭。莫言贫贱即可欺，人生富贵自有时。一朝天子赐颜色，世上悠悠应始知。
伍乔,晚秋同何秀才溪上,闲步秋光思杳然，荷藜因共过林烟。期收野药寻幽路，欲采溪菱上小船。云吐晚阴藏霁岫，柳含馀霭咽残蝉。倒尊尽日忘归处，山磬数声敲暝天。
韩偓,伤乱,岸上花根总倒垂，水中花影几千枝。一枝一影寒山里，野水野花清露时。故国几年犹战斗，异乡终日见旌旗。交亲流落身羸病，谁在谁亡两不知。
唐彦谦,小院,小院无人夜，烟斜月转明。清宵易惆怅，不必有离情。
王建,将归故山留别杜侍御,有川不得涉，有路不得行。沈沈百忧中，一日如一生。错来干诸侯，石田废春耕。虎戟卫重门，何因达中诚。日月俱照辉，山川异阴晴。如何百里间，开目不见明。我今归故山，誓与草木并。愿君去丘坂，长使道路平。
杜甫,闷,瘴疠浮三蜀，风云暗百蛮。卷帘唯白水，隐几亦青山。猿捷长难见，鸥轻故不还。无钱从滞客，有镜巧催颜。
NA,杂曲歌辞·伊川歌第五,桂殿江乌对，雕屏海燕重。只应多酿酒，醉罢乐高钟。
皎然,送陆侍御士佳赴上京,长安三千里，喜行不言永。清路黄尘飞，大河沧流静。更怀西川府，主公昔和鼎。伊郁瑶瑟情，威迟花骢影。此时已难别，日又无停景。出饯阙相从，心随过前岭。
李频,长安书事寄所知,帝里本无名，端居有道情。睡魂春梦断，书兴晚窗明。老拟归何处，闲应过此生。江湖终一日，拜别便东行。
杜牧,偶呈郑先辈,不语亭亭俨薄妆，画裙双凤郁金香。西京才子旁看取，何似乔家那窈娘。
曹邺,不可见,常闻贫贱夫，头白终相待。自从嫁黔娄，终岁长不在。君梦有双影，妾梦空四邻。常思劲北风，吹折双车轮。
吕温,晋王龙骧墓,虎旗龙舰顺长风，坐引全吴入掌中。孙皓小儿何足取，便令千载笑争功。
严维,送人入金华（一作赠别东阳客）,明月双溪水，清风八咏楼。昔年为客处，今日送君游。
岑参,初至西虢官舍南池，呈左右省及南宫诸故人,黜官自西掖，待罪临下阳。空积犬马恋，岂思鹓鹭行。素多江湖意，偶佐山水乡。满院池月静，卷帘溪雨凉。轩窗竹翠湿，案牍荷花香。白鸟上衣桁，青苔生笔床。数公不可见，一别尽相忘。敢恨青琐客，无情华省郎。早年迷进退，晚节悟行藏。他日能相访，嵩南旧草堂。
齐己,幽庭,不放生纤草，从教遍绿苔。还防长者至，未著牡丹栽。蛱蝶空飞过，鶺鴒时下来。南邻折芳子，到此寂寥回。
杜甫,陪李七司马皂江上观造竹桥即日成往来之…简李公二首,伐竹为桥结构同，褰裳不涉往来通。天寒白鹤归华表，日落青龙见水中。顾我老非题柱客，知君才是济川功。合欢却笑千年事，驱石何时到海东。把烛成桥夜，回舟坐客时。天高云去尽，江迥月来迟。衰谢多扶病，招邀屡有期。异方乘此兴，乐罢不无悲。
李白,出妓金陵子呈卢六四首,安石东山三十春，傲然携妓出风尘。楼中见我金陵子，何似阳台云雨人。南国新丰酒，东山小妓歌。对君君不乐，花月奈愁何。东道烟霞主，西江诗酒筵。相逢不觉醉，日堕历阳川。小妓金陵歌楚声，家僮丹砂学凤鸣。我亦为君饮清酒，君心不肯向人倾。
白居易,早服云母散,晓服云英漱井华，寥然身若在烟霞。药销日晏三匙饭，酒渴春深一碗茶。每夜坐禅观水月，有时行醉玩风花。净名事理人难解，身不出家心出家。
吕温,赠友人,南山双乔松，擢本皆千寻。夕流膏露津，朝被青云阴。负雪出深涧，摇风倚高岑。明堂久不构，云干何森森。匠意方雕巧，时情正夸淫。生材会有用，天地岂无心。
齐己,爱吟,正堪凝思掩禅扃，又被诗魔恼竺卿。偶凭窗扉从落照，不眠风雪到残更。皎然未必迷前习，支遁宁非悟后生。传写会逢精鉴者，也应知是咏闲情。
李绅,过钟陵（余长庆三年除江西观察使，奉诏不之任）,龙沙江尾抱钟陵，水郭村桥晚景澄。江对楚山千里月，郭连渔浦万家灯。省抛双旆辞荣宠，遽落丹霄起爱憎。惆怅旧游同草露，却思恩顾一沾膺。
李白,日出行（一作日出入行）,日出东方隈，似从地底来。历天又入海，六龙所舍安在哉。其始与终古不息，人非元气安得与之久裴徊。草不谢荣于春风，木不怨落于秋天。谁挥鞭策驱四运，万物兴歇皆自然。羲和羲和，汝奚汩没于荒淫之波。鲁阳何德，驻景挥戈。逆道违天，矫诬实多。吾将囊括大块，浩然与溟涬同科。
孙逖,和左卫武仓曹卫中对雨创韵赠右卫李骑曹,林父同官意，宣尼久敬交。文场刊玉篆，武事掌金铙。道合宜连茹，时清岂系匏。克勤居簿领，多暇屏讙譊。美酒怀公宴，玄谈俟客嘲。薄云生北阙，飞雨自西郊。院暑便清旷，庭芜觉渐苞。高门关讵闭，逸韵柱难胶。枳棘鸾无叹，椅梧凤必巢。忽闻徵并作，观海愧堂坳。
郑世翼,见佳人负钱出路,独负千金价，应从买笑来。只持难发口，经为几人开。
耿湋,游钟山紫芝观,系舟仙宅下，清磬落春风。雨数芝田长，云开石路重。古房清磴接，深殿紫烟浓。鹤驾何时去，游人自不逢。
虞世南,相和歌辞·饮马长城窟行,驰马渡河干，流深马渡难。前逢锦车使，都护在楼兰。轻骑犹衔勒，疑兵尚解鞍。温池下绝涧，栈道接危峦。拓地勋未赏，亡城律讵宽。有月关犹暗，经春陇尚寒。云昏无复影，冰合不闻湍。怀君不可遇，聊持报一餐。
修睦,松,细韵飕飕入骨凉，影兼巢鹤过高墙。盘根一种依平地，自是梧桐不久长。
蒋贻恭,咏伛背子,出得门来背拄天，同行难可与差肩。若教倚向闲窗下，恰似箜篌不著弦。
王昌龄,就道士问周易参同契,仙人骑白鹿，发短耳何长。时余采菖蒲，忽见嵩之阳。稽首求丹经，乃出怀中方。披读了不悟，归来问嵇康。嗟余无道骨，发我入太行。
杜甫,夜,绝岸风威动，寒房烛影微。岭猿霜外宿，江鸟夜深飞。独坐亲雄剑，哀歌叹短衣。烟尘绕阊阖，白首壮心违。
李咸用,小松歌,幽人不喜凡草生，秋锄劚得寒青青。庭闲土瘦根脚狞，风摇雨拂精神醒。短影月斜不满尺，清声细入鸣蛩翼。天人戏剪苍龙髯，参差簇在瑶阶侧。金精水鬼欺不得，长与东皇逞颜色。劲节暂因君子移，贞心不为麻中直。
白居易,读僧灵彻诗,东林寺里西廊下，石片镌题数首诗。言句怪来还校别，看名知是老汤师。
高適,同群公登濮阳圣佛寺阁,落日登临处，悠然意不穷。佛因初地识，人觉四天空。来雁清霜后，孤帆远树中。裴回伤寓目，萧索对寒风。
薛能,偶题,到处吟兼上马吟，总无愁恨自伤心。无端梦得钧天乐，尽觉宫商不是音。
白居易,新涧亭,烟萝初合涧新开，闲上西亭日几回。老病归山应未得，且移泉石就身来。
皇甫冉,润州南郭留别（一作郎士元诗）,萦回枫叶岸，留滞木兰桡。吴岫新经雨，江天正落潮。故人劳见爱，行客自无聊。君问前程事，孤云入剡遥。
李嘉祐,送从叔阳冰祇召赴都,自小从游惯，多由戏笑偏。常时矜礼数，渐老荷优怜。见主承休命，为郎贵晚年。伯喈文与篆，虚作汉家贤。
周贺,送忍禅师归庐岳（一作送庐岳僧。一作朱庆馀诗）,浪匝湓城岳壁青，白头僧去扫禅扃。龛灯度雪补残衲，山日上轩看旧经。泉水带冰寒溜涩，薜萝新雨曙烟腥。已知身事非吾道，甘卧荒斋竹满庭。
郎士元,关羽祠送高员外还荆州,将军禀天姿，义勇冠今昔。走马百战场，一剑万人敌。虽为感恩者，竟是思归客。流落荆巫间，裴回故乡隔。离筵对祠宇，洒酒暮天碧。去去勿复言，衔悲向陈迹。
齐己,答崔校书,雪色衫衣绝点尘，明知富贵是浮云。不随喧滑迷真性，何用潺湲洗污闻。北阙会抛红駊騀，东林社忆白氛氲。清吟有兴频相示，欲得多惭蠹蚀文。
韩愈,秋字,淮南悲木落，而我亦伤秋。况与故人别，那堪羁宦愁。荣华今异路，风雨昔同忧。莫以宜春远，江山多胜游。
王昌龄,长歌行,旷野饶悲风，飕飕黄蒿草。系马倚白杨，谁知我怀抱。所是同袍者，相逢尽衰老。北登汉家陵，南望长安道。下有枯树根，上有鼯鼠窠。高皇子孙尽，千载无人过。宝玉频发掘，精灵其奈何。人生须达命，有酒且长歌。
陆龟蒙,南泾渔父,予方任疏慵，地僻即所好。江流背村落，偶往心已嫪。田家相去远，岑寂且纵傲。出户手先筇，见人头未帽。南泾有渔父，往往携稚造。问其所以渔，对我真蹈道。我初簎鱼鳖，童丱至于耄。窟穴与生成，自然通壸奥。孜孜戒吾属，天物不可暴。大小参去留，候其孳养报。终朝获鱼利，鱼亦未常耗。同覆天地中，违仁辜覆焘。余观为政者，此意谅难到。民皆死搜求，莫肯兴愍悼。今年川泽旱，前岁山源潦。牒诉已盈庭，闻之类禽噪。譬如死鸡鹜，岂不容乳抱。孟子讥宋人，非其揠苗躁。吾嘉渔父旨，雅叶贤哲操。倘遇采诗官，斯文诚敢告。
权德舆,送殷卿罢举归淮南旧居,计偕十上竟无成，忽忆岩居便独行。志业尝探绝编义，风尘虚作弃繻生。岁储应叹山田薄，里社时逢野酝清。惆怅中年群从少，相看欲别倍关情。
姚系,野居池上看月,悠然云间月，复此照池塘。泫露苍茫湿，沉波澹滟光。应门当未曙，歌吹满昭阳。远近徒伤目，清辉霭自长。
郑谷,舟次通泉精舍,江清如洛汭，寺好似香山。劳倦孤舟里，登临半日间。树凉巢鹤健，岩响语僧闲。更共幽云约，秋随绛帐还。
岑参,入蒲关先寄秦中故人,秦山数点似青黛，渭上一条如白练。京师故人不可见，寄将两眼看飞燕。
马戴,赠杨先辈（一作送杨之梁先辈）,平生闲放久，野鹿许为群。居止邻西岳，轩窗度白云。斋心饭松子，话道接茅君。汉主思清净，休书谏猎文。
NA,郊庙歌辞·五郊乐章·雍和,金县夕肆，玉俎朝陈。飨荐黄道，芬流紫宸。乃诚乃敬，载享载禋。崇荐斯在，惟皇是宾。
NA,沧州百姓歌,新河得通舟楫利，直达沧海鱼盐至。昔日徒行今骋驷，美哉薛公德滂被。
李白,览镜书怀,得道无古今，失道还衰老。自笑镜中人，白发如霜草。扪心空叹息，问影何枯槁。桃李竟何言，终成南山皓。
刘禹锡,龙阳县歌,县门白日无尘土，百姓县前挽鱼罟。主人引客登大堤，小儿纵观黄犬怒。鹧鸪惊鸣绕篱落，橘柚垂芳照窗户。沙平草绿见吏稀，寂历斜阳照县鼓。
白居易,百日假满,心中久有归田计，身上都无济世才。长告初从百日满，故乡元约一年回。马辞辕下头高举，鹤出笼中翅大开。但拂衣行莫回顾，的无官职趁人来。
吴融,阌乡寓居十首·小径,碍竹妨花一径幽，攀援可到玉峰头。若教须作康庄好，更有高车驷马忧。
顾非熊,夏夜汉渚归舟即事,扁舟江濑尽，归路海山青。巨浸分圆象，危樯入众星。雨遥明电影，蜃晓识楼形。不是长游客，那知造化灵。
王勃,相和歌辞·江南弄,江南弄，巫山连楚梦，行雨行云几相送。瑶轩金谷上春时，玉童仙女无见期。紫露香烟眇难托，清风明月遥相思。遥相思，草徒绿，为听双飞凤凰曲。
卢纶,送从侄滁州觐省,爱尔似龙媒，翩翩千里回。书从外氏学，竹自晋时栽。拥棹逢鸥舞，凭阑见雨来。上堂多庆乐，不醉莫停杯。
陈陶,赠江南从事张侍郎,平南门馆凤凰毛，二十华轩立最高。几处谈天致云雨，早时文海得鲸鳌。姻联紫府萧窗贵，职称青钱绣服豪。江徼无虞才不展，衔杯终日咏离骚。
杜甫,风疾舟中伏枕书怀三十六韵，奉呈湖南亲友,轩辕休制律，虞舜罢弹琴。尚错雄鸣管，犹伤半死心。圣贤名古邈，羁旅病年侵。舟泊常依震，湖平早见参。如闻马融笛，若倚仲宣襟。故国悲寒望，群云惨岁阴。水乡霾白屋，枫岸叠青岑。郁郁冬炎瘴，濛濛雨滞淫。鼓迎非祭鬼，弹落似鸮禽。兴尽才无闷，愁来遽不禁。生涯相汩没，时物自萧森。疑惑尊中弩，淹留冠上簪。牵裾惊魏帝，投阁为刘歆。狂走终奚适，微才谢所钦。吾安藜不糁，汝贵玉为琛。乌几重重缚，鹑衣寸寸针。哀伤同庾信，述作异陈琳。十暑岷山葛，三霜楚户砧。叨陪锦帐座，久放白头吟。反朴时难遇，忘机陆易沈。应过数粒食，得近四知金。春草封归恨，源花费独寻。转蓬忧悄悄，行药病涔涔。瘗夭追潘岳，持危觅邓林。蹉跎翻学步，感激在知音。却假苏张舌，高夸周宋镡。纳流迷浩汗，峻址得嶔崟。城府开清旭，松筠起碧浔。披颜争倩倩，逸足竞駸駸。朗鉴存愚直，皇天实照临。公孙仍恃险，侯景未生擒。书信中原阔，干戈北斗深。畏人千里井，问俗九州箴。战血流依旧，军声动至今。葛洪尸定解，许靖力还任。家事丹砂诀，无成涕作霖。
裴迪,辋口遇雨忆终南山因献王维,积雨晦空曲，平沙灭浮彩。辋水去悠悠，南山复何在。
NA,杂曲歌辞·水调歌第一,平沙落日大荒西，陇上明星高复低。孤山几处看烽火，壮士连营候鼓鼙。
白居易,无梦,老眼花前暗，春衣雨后寒。旧诗多忘却，新酒且尝看。拙定于身稳，慵应趁伴难。渐销名利想，无梦到长安。
卢纶,送袁偁,谏猎名空久，多因病与贫。买书行几市，带雨别何人。客路山连水，军州日映尘。凄凉一分手，俱恨老相亲。
李白,待酒不至,玉壶系青丝，沽酒来何迟。山花向我笑，正好衔杯时。晚酌东窗下，流莺复在兹。春风与醉客，今日乃相宜。
贯休,古镜词,我有一面镜，新磨似秋月。上唯金膏香，下状骊龙窟。等闲不欲开，丑者多不悦。或问几千年，轩辕手中物。
善生,旅中答喻军事问客情,一自游他国，相逢少故人。纵然为客乐，争似在家贫。畜恨霜侵鬓，搜诗病入神。若非怜片善，谁肯问风尘。
白居易,答故人,故人对酒叹，叹我在天涯。见我昔荣遇，念我今蹉跎。问我为司马，官意复如何。答云且勿叹，听我为君歌。我本蓬荜人，鄙贱剧泥沙。读书未百卷，信口嘲风花。自从筮仕来，六命三登科。顾惭虚劣姿，所得亦已多。散员足庇身，薄俸可资家。省分辄自愧，岂为不遇耶。烦君对杯酒，为我一咨蹉。
韦庄,咸阳怀古,城边人倚夕阳楼，城上云凝万古愁。山色不知秦苑废，水声空傍汉宫流。李斯不向仓中悟，徐福应无物外游。莫怪楚吟偏断骨，野烟踪迹似东周。
刘山甫,题青草湖神祠,坏墙风雨几经春，草色盈庭一座尘。自是神明无感应，盛衰何得却由人。
杨知至,覆落后呈同年,由来梁雁与冥鸿，不合翩翩向碧空。寒谷谩劳邹氏律，长天独遇宋都风。此时泣玉情虽异，他日衔环事亦同。二月春光正摇荡，无因得醉杏园中。
姚合,郡中西园（一作许浑诗）,西园春欲尽，芳草径难分。静语唯幽鸟，闲眠独使君。密林生雨气，古石带潮文。虽去清秋远，朝朝见白云。
李咸用,早行,家国三千里，中宵算去程。困才成蝶梦，行不待鸡鸣。马首摇残月，鸦群起古城。发来经几堠，村寺远钟声。
岑参,赴嘉州过城固县，寻永安超禅师房,满寺枇杷冬著花，老僧相见具袈裟。汉王城北雪初霁，韩信台西日欲斜。门外不须催五马，林中且听演三车。岂料巴川多胜事，为君书此报京华。
和凝,采桑子,蝤蛴领上诃梨子，绣带双垂。椒户闲时，竞学摴蒲赌荔支。丛头鞋子红编细，裙窣金丝。无事嚬眉，春思翻教阿母疑。
张说,送苏合宫颋,都邑群方首，商泉旧俗讹。变风须恺悌，成化伫弦歌。畴昔珪璋友，雍容文雅多。振缨游省闼，锵玉宰京河。别曲鸾初下，行轩雉尚过。百壶非饯意，流咏在人和。
白居易,酬张十八访宿见赠（自此后诗为赞善大夫时所作）,昔我为近臣，君常稀到门。今我官职冷，君君来往频。我受狷介性，立为顽拙身。平生虽寡合，合即无缁磷。况君秉高义，富贵视如云。五侯三相家，眼冷不见君。问其所与游，独言韩舍人。其次即及我，我愧非其伦。胡为谬相爱，岁晚逾勤勤。落然颓檐下，一话夜达晨。床单食味薄，亦不嫌我贫。日高上马去，相顾犹逡巡。长安久无雨，日赤风昏昏。怜君将病眼，为我犯埃尘。远从延康里，来访曲江滨。所重君子道，不独愧相亲。
刘禹锡,和令狐相公初归京国赋诗言怀,凌云羽翮掞天才，扬历中枢与外台。相印昔辞东阁去，将星还拱北辰来。殿庭捧日彯缨入，阁道看山曳履回。口不言功心自适，吟诗酿酒待花开。
耿湋,赠严维,许询清论重，寂寞住山阴。野路接寒寺，闲门当古林。海田秋熟早，湖水夜渔深。世上穷通理，谁人奈此心。
白居易,东楼招客夜饮,莫辞数数醉东楼，除醉无因破得愁。唯有绿樽红烛下，暂时不似在忠州。
张蠙,言怀,十载声沈觉自非，贱身元合衣荷衣。岂能得路陪先达，却拟还家望少微。战马到秋长泪落，伤禽无夜不魂飞。平生只学穿杨箭，更向何门是见机。
武元衡,春暮寄杜嘉兴昆弟,柳色千家与万家，轻风细雨落残花。数枝琼玉无由见，空掩柴扉度岁华。
杜甫,龙门（即伊阙）,龙门横野断，驿树出城来。气色皇居近，金银佛寺开。往还时屡改，川水日悠哉。相阅征途上，生涯尽几回。
贯休,陪冯使君游六首·锦沙墩,临水登山兴自奇，锦沙墩上最多时。虽云发白孤峰好，其奈名清圣主知。草媚莲塘资逸步，云生松壑有新诗。翛然别是神仙趣，岂羡东山妓乐随。
褚亮,乐府杂曲·鼓吹曲辞·临高台,高台暂俯临，飞翼耸轻音。浮光随日度，漾影逐波深。迥瞰周平野，开怀畅远襟。独此三休上，还伤千岁心。
卢纶,秋幕中夜独坐迟明因陪…谒上公因书即事兼呈同院诸公,风凄露泫然，明月在山巅。独倚古庭树，仰看深夜天。叶翻萤不定，虫思草无边。南舍机杼发，东方云景鲜。簪裘肃已整，车骑俨将前。百雉拱双戟，万夫尊一贤。琳琅多谋蕴，律吕更相宣。晓桂香浥露，新鸿晴满川。熙熙造化功，穆穆唐尧年。顾己草同贱，誓心金匪坚。蹇辞惭自寡，渴病老难痊。书此更何问，边韶唯昼眠。
李白,杂曲歌辞·空城雀,嗷嗷空城雀，身计何戚促。本与鹪鹩群，不随凤凰族。提携四黄口，饮乳未尝足。食君糠秕馀，常恐乌鸢逐。耻涉太行险，羞营覆车粟。天命有定端，守分绝所欲。
白居易,池上,褭褭凉风动，凄凄寒露零。兰衰花始白，荷破叶犹青。独立栖沙鹤，双飞照水萤。若为寥落境，仍值酒初醒。
卢纶,送浑炼归觐却赴阙庭,露幕拥簪裾，台庭饯伯鱼。彩衣人竞看，银诏帝亲书。知子当元老，为臣饯二疏。执珪期已迫，捧膳步宁徐。而我诚愚者，夫君岂病诸。探题多决胜，馔玉每分馀。荣比成功后，恩同造化初。甑尘方欲合，笼翮或将舒。榆荚钱难比，杨花雪不如。明朝古堤路，心断玉人车。
卢肇,及第送潘图归宜春,三载皇都恨食贫，北溟今日化穷鳞。青云乍喜逢知己，白社犹悲送故人。对酒共惊千里别，看花自感一枝春。君归为说龙门寺，雷雨初生电绕身。
陈子昂,赠严仓曹乞推命录,少学纵横术，游楚复游燕。栖遑长委命，富贵未知天。闻道沉冥客，青囊有秘篇。九宫探万象，三算极重玄。愿奉唐生诀，将知跃马年。非同墨翟问，空滞杀龙川。
孙元晏,吴·甘宁斫营,夜深偷入魏军营，满寨惊忙火似星。百口宝刀千匹绢，也应消得与甘宁。
张籍,省试行不由径,田里有微径，贤人不复行。孰知求捷步，又恐异端成。从易众所欲，安邪患亦生。谁能达天道，共此竞前程。子羽有遗迹，孔门传旧声。今逢大君子，士节自光明。
李咸用,陈正字山居,一叶闲飞斜照里，江南仲蔚在蓬蒿。天衢云险驽骀蹇，月桂风和梦想劳。绕枕泉声秋雨细，对门山色古屏高。此中即是神仙地，引手何妨一钓鳌。
杜牧,将赴宣州留题扬州禅智寺,故里溪头松柏双，来时尽日倚松窗。杜陵隋苑已绝国，秋晚南游更渡江。
元结,与党侍御,众坐吾独欢，或问欢为谁。高人党茂宗，复来官宪司。昔吾顺元和，与世行自遗。茂宗正作吏，日有趋走疲。及吾污冠冕，茂宗方矫时。诮吾顺让者，乃是干进资。今将问茂宗，茂宗欲何辞。若云吾无心，此来复何为。若云吾有羞，于此还见嗤。谁言万类心，闲之不可窥。吾欲喻茂宗，茂宗宜听之。长辕有修辙，驭者令尔驰。山谷安可怨，筋力当自悲。嗟嗟党茂宗，可为识者规。
韩翃,送李中丞赴辰州,白羽逐青丝，翩翩南下时。巴人迎道路，蛮帅引旌旗。暮雨山开少，秋江叶落迟。功成益地日，应见竹郎祠。
杜甫,独酌,步屦深林晚，开樽独酌迟。仰蜂黏落絮，行蚁上枯梨。薄劣惭真隐，幽偏得自怡。本无轩冕意，不是傲当时。
李端,听夜雨寄卢纶,暮雨萧条过凤城，霏霏飒飒重还轻。闻君此夜东林宿，听得荷池几番声。
李白,相和歌辞·大堤曲,汉水临襄阳，花开大堤暖。佳期大堤下，泪向南云满。春风复无情，吹我梦魂散。不见眼中人，天长音信断。
刘叉,狂夫,大妻唱舜歌，小妻鼓湘瑟。狂夫游冶归，端坐仍作色。不读关雎篇，安知后妃德。
钱起,夏日陪史郎中宴杜郎中果园,何事重逢迎，春醪晚更清。林端花自老，池上月初明。路入仙郎次，乌连柱史名。竹阴疏柰院，山翠傍芜城。引满不辞醉，风来待曙更。
赵光远,题妓莱儿壁（一作题北里妓人壁）,鱼钥兽环斜掩门，萋萋芳草忆王孙。醉凭青琐窥韩寿，闲掷金梭恼谢鲲。不夜珠光连玉匣，辟寒钗影落瑶尊。欲知肠断相思处，役尽江淹别后魂。
白居易,池畔闲坐，兼呈侍中,池畔最平处，树阴新合时。移床解衣带，坐任清风吹。举棹鸟先觉，垂纶鱼未知。前头何所有，一卷晋公诗。
张祜,送外甥,衰年生侄少，唯尔最关心。偶作魏舒别，聊为殷浩吟。白波舟不定，黄叶路难寻。自此尊中物，谁当更共斟。
施肩吾,效古词,姊妹无多兄弟少，举家钟爱年最小。有时绕树山鹊飞，贪看不待画眉了。
罗隐,送人赴职任褒中,物态时情难重陈，夫君此去莫伤春。男儿只要有知己，才子何堪更问津。万转江山通蜀国，两行珠翠见褒人。海棠花谢东风老，应念京都共苦辛。
高绍,晦日宴高氏林亭,啸侣入山家，临春玩物华。葛弦调绿水，桂醑酌丹霞。岸柳开新叶，庭梅落早花。兴洽林亭晚，方还倒载车。
李益,逢归信偶寄,无事将心寄柳条，等闲书字满芭蕉。乡关若有东流信，遣送扬州近驿桥。
沈佺期,登瀛州南城楼寄远,层城起丽谯，凭览出重霄。兹地多形胜，中天宛寂寥。四荣摩鹳鹤，百拱厉风飙。北际燕王馆，东连秦帝桥。晴光七郡满，春色两河遥。傲睨非吾土，踌躇适远嚣。离居欲有赠，春草寄长谣。
陆龟蒙,和同润卿寒夜访袭美各惜其志次韵,醉韵飘飘不可亲，掉头吟侧华阳巾。如能跂脚南窗下，便是羲皇世上人。
张祜,题丘山寺,几代儒家业，何年佛寺碑。地平边海处，江出上山时。故国人长往，空门事可知。凄凉问禅客，身外即无为。
钱起,海上卧病寄王临,离客穷海阴，萧辰归思结。一随浮云滞，几怨黄鹄别。妙年即沉痾，生事多所阙。剑中负明义，枕上惜玄发。之子良史才，华簪偶时哲。相思千里道，愁望飞鸟绝。岁暮冰雪寒，淮湖不可越。百年去心虑，孤影守薄劣。独馀慕侣情，金石无休歇。
刘禹锡,伤独孤舍人,昔别矜年少，今悲丧国华。远来同社燕，不见早梅花。
雍裕之,山中桂,八树拂丹霄，四时青不凋。秋风何处起，先袅最长条。
白居易,风雨晚泊,苦竹林边芦苇丛，停舟一望思无穷。青苔扑地连春雨，白浪掀天尽日风。忽忽百年行欲半，茫茫万事坐成空。此生飘荡何时定，一缕鸿毛天地中。
贯休,终南僧,声利掀天竟不闻，草衣木食度朝昏。遥思山雪深一丈，时有仙人来打门。
李升,元白席上作（一作吕岩遇钟离先生作）,生在儒家遇太平，悬缨垂带布衣轻。谁能世路趋名利，臣事玉皇归上清。
徐夤,寄卢端公同年仁炯，时迁都洛阳，新立幼主,上阳宫阙翠华归，百辟伤心序汉仪。昆岳有炎琼玉碎，洛川无竹凤凰饥。须簪白笔匡明主，莫许黄tU博少师。惆怅宸居远于日，长吁空摘鬓边丝。
李义府,杂曲歌辞·堂堂,堂堂复堂堂，红脱梅灰香。十年粉蠹生画梁，饥虫不食推碎黄。蕙花已老桃叶长，禁院悬帘隔御光。华清源中iJ石汤，裴回百凤随君王。
杨夔,题郑山人郊居,谷口今逢避世才，入门潇洒绝尘埃。渔舟下钓乘风去，药酝留宾待月开。数片石从青嶂得，一条泉自白云来。竹轩相对无言语，尽日南山不欲回。
褚载,晓感,晓鼓冬冬星汉微，佩金鸣玉斗光辉。出门各自争岐路，至老何人免是非。大道不应由曲取，浮生还要略知机。故园华表高高在，可得不如丁令威。
张仲素,天马辞二首,天马初从渥水来，郊歌曾唱得龙媒。不知玉塞沙中路，苜蓿残花几处开。躞蹀宛驹齿未齐，摐金喷玉向风嘶。来时欲尽金河道，猎猎轻风在碧蹄。
崔涂,春晚怀进士韦澹,故里花应尽，江楼梦尚残。半生吟欲过，一命达何难。特立珪无玷，相思草有兰。二年春怅望，不似在长安。
李昌符,晚夏逢友人,一别同袍友，相思已十年。长安多在客，久病忽闻蝉。骤雨才沾地，阴云不遍天。微凉堪话旧，移榻晚风前。
贯休,春山行,重叠太古色，濛濛花雨时。好峰行恐尽，流水语相随。黑壤生红黍，黄猿领白儿。因思石桥月，曾与故人期。
张祜,咏史二首,汉代非良计，西戎世世尘。无何求善马，不算苦生民。外国雠虚结，中华愤莫伸。却教为后耻，昭帝远和亲。留名鲁连去，于世绝遗音。尽爱聊城下，宁知沧海深。偶然飞一箭，无事在千金。回望凌烟阁，何人是此心。
柳宗元,重赠二首,闻道将雏向墨池，刘家还有异同词。如今试遣隈墙问，已道世人那得知。世上悠悠不识真，姜芽尽是捧心人。若道柳家无子弟，往年何事乞西宾。
刘驾,豪家,九陌槐叶尽，青春在豪家。娇莺不出城，长宿庭上花。高楼登夜半，已见南山多。恩深势自然，不是爱骄奢。
李涉,酬举生许遇山居,琉璃潭上新秋月，清净泉中智惠珠。不似本宗疏二教，许过云壑访潜夫。
NA,又报王审知十字谶,不怕羊入屋，只怕钱入腹。
韦庄,送人游并汾,风雨萧萧欲暮秋，独携孤剑塞垣游。如今虏骑方南牧，莫过阴关第一州。
贯休,送人之岭外,见说还南去，迢迢有侣无。时危须早转，亲老莫他图。小店蛇羹黑，空山象粪枯。三闾遗庙在，为我一呜呼。
韦应物,野次听元昌奏横吹,立马莲塘吹横笛，微风动柳生水波。北人听罢泪将落，南朝曲中怨更多。
韩愈,杏园送张彻侍御归使,东风花树下，送尔出京城。久抱伤春意，新添惜别情。归来身已病，相见眼还明。更遣将诗酒，谁家逐后生。
武翊黄,瑕瑜不相掩,抱璞应难辨，妍媸每自融。贞姿偏特达，微玷遇磨砻。泾渭流终异，瑕瑜自不同。半曾光透石，未掩气如虹。缜密诚为智，包藏岂谓忠。停看分美恶，今得值良工。
罗隐,贵游,馆陶园外雨初晴，绣毂香车入凤城。八尺家僮三尺箠，何知高祖要苍生。
白居易,晚春重到集贤院,官曹清切非人境，风月鲜明是洞天。满砌荆花铺紫毯，隔墙榆荚撒青钱。前时谪去三千里，此地辞来十四年。虚薄至今惭旧职，院名抬举号为贤。
贯休,题宿禅师院,身闲心亦然，如此已多年。语淡不著物，茶香别有泉。古衣和藓衲，新偈几人传。时说秋归梦，孤峰在海边。
何象,赋得御制句朔野阵云飞,塞日穿痕断，边鸿背影飞。缥缈浮黄屋，阴沈护御衣。
何承裕,戏为举子对句,晓来犬吠张三妇，日暮猿啼吕四妻。
鲍溶,读淮南李相行营至楚州诗,阃外建牙威不宾，古来戡难忆忠臣。已分舟楫归元老，更使熊罴属丈人。玄象合教沧海晏，青龙喜应太山春。来年二月登封礼，去望台星扈日轮。
杨巨源,题贾巡官林亭,白鸟闲栖亭树枝，绿樽仍对菊花篱。许询本爱交禅侣，陈寔由来是好儿。明月出云秋馆思，远泉经雨夜窗知。门前长者无虚辙，一片寒光动水池。
刘禹锡,酬乐天请裴令公开春加宴,高名大位能兼有，恣意遨游是特恩。二室烟霞成步障，三川风物是家园。晨窥苑树韶光动，晚度河桥春思繁。弦管常调客常满，但逢花处即开樽。
齐己,经贾岛旧居,先生居处所，野烧几为灰。若有吟魂在，应随夜魄回。地宁销志气，天忍罪清才。古木霜风晚，江禽共宿来。
许浑,长庆寺遇常州阮秀才,高阁晴轩对一峰，毗陵书客此相逢。晚收红叶题诗遍，秋待黄花酿酒浓。山馆日斜喧鸟雀，石潭波动戏鱼龙。上方有路应知处，疏磬寒蝉树几重。
孙逖,春日留别,春路逶迤花柳前，孤舟晚泊就人烟。东山白云不可见，西陵江月夜娟娟。春江夜尽潮声度，征帆遥从此中去。越国山川看渐无，可怜愁思江南树。
罗隐,尚父偶建小楼，特摛丽藻绝句不敢称扬三首,结构叨冯柱石才，敢期幢盖此裴回。阳春曲调高谁和，尽日焚香倚隗台。玳簪珠履愧非才，时凭阑干首重回。只待淮妖剪除后，别倾卮酒贺行台。阑槛初成愧楚才，不知星彩尚迂回。风流孔令陶钧外，犹记山妖逼小台。
唐彦谦,柳,春风向杨柳，能事尽风流。有意疑张绪，无情见莫愁。依然金谷在，宁免武昌偷。前路难回首，何须苦映楼。
李商隐,赤壁（又见《杜牧集》）,折戟沈沙铁未销，自将磨洗认前朝。东风不与周郎便，铜雀春深锁二乔。
李白,宣州谢脁楼饯别校书叔云（一作倍侍御叔华登楼歌）,弃我去者昨日之日不可留，乱我心者今日之日多烦忧。长风万里送秋雁，对此可以酣高楼。蓬莱文章建安骨，中间小谢又清发。俱怀逸兴壮思飞，欲上青天览日月。抽刀断水水更流，举怀销愁愁更愁。人生在世不称意，明朝散发弄扁舟。
孟郊,伤时,常闻贫贱士之常，嗟尔富者莫相笑。男儿得路即荣名，邂逅失途成不调。古人结交而重义，今人结交而重利。劝人一种种桃李，种亦直须遍天地。一生不爱嘱人事，嘱即直须为生死。我亦不羡季伦富，我亦不笑原宪贫。有财有势即相识，无财无势同路人。因知世事皆如此，却向东溪卧白云。
陆龟蒙,次幽独君韵,灵气独不死，尚能成绮文。如何孤窆里，犹自读三坟。落日送万古，秋声含七哀。枯株不萧瑟，枝干虚崔嵬。伊昔临大道，歌钟醉高台。台今已平地，只有春风回。明月白草死，积阴荒陇摧。圣贤亦如此，恸绝真悠哉。
刘禹锡,冬夜宴河中李相公中堂命筝歌送酒,朗朗鹍鸡弦，华堂夜多思。帘外雪已深，座中人半醉。翠蛾发清响，曲尽有馀意。酌我莫忧狂，老来无逸气。
卢纶,和徐法曹赠崔洛阳斑竹杖以诗见答,玉干一寻馀，苔花锦不如。劲堪和醉倚，轻好向空书。采拂稽山曲，因依释氏居。方辰将独步，岂与此君疏。
姚合,谢汾州田大夫寄茸毡葡萄,筐封紫葡萄，筒卷白茸毛。卧暖身应健，含消齿免劳。衾衣疏不称，梨栗鄙难高。晓起题诗报，寒澌满笔毫。
韩愈,叉鱼招张功曹（署）,叉鱼春岸阔，此兴在中宵。大炬然如昼，长船缚似桥。深窥沙可数，静搒水无摇。刃下那能脱，波间或自跳。中鳞怜锦碎，当目讶珠销。迷火逃翻近，惊人去暂遥。竞多心转细，得隽语时嚣。潭罄知存寡，舷平觉获饶。交头疑凑饵，骈首类同条。濡沫情虽密，登门事已辽。盈车欺故事，饲犬验今朝。血浪凝犹沸，腥风远更飘。盖江烟幂幂，拂棹影寥寥。獭去愁无食，龙移惧见烧。如棠名既误，钓渭日徒消。文客惊先赋，篙工喜尽谣。脍成思我友，观乐忆吾僚。自可捐忧累，何须强问鸮。
司马逸客,雅琴篇,亭亭峄阳树，落落千万寻。独抱出云节，孤生不作林。影摇绿波水，彩绚丹霞岑。直干思有托，雅志期所任。匠者果留盼，雕斫为雅琴。文以楚山玉，错以昆吾金。虬凤吐奇状，商徵含清音。清音雅调感君子，一抚一弄怀知己。不知钟期百年馀，还忆朝朝几千里。马卿台上应芜没，阮籍帷前空已矣。山情水意君不知，拂匣调弦为谁理。调弦拂匣倍含情，况复空山秋月明。陇水悲风已呜咽，离鹍别鹤更凄清。将军塞外多奇操，中散林间有正声。正声谐风雅，欲竟此曲谁知者。自言幽隐乏先容，不道人物知音寡。谁能一奏和天地，谁能再抚欢朝野。朝野欢娱乐未央，车马骈阗盛彩章。岁岁汾川事箫鼓，朝朝伊水听笙簧。窈窕楼台临上路，妖娆歌舞出平阳。弹弦本自称仁祖，吹管由来许季长。犹怜雅歌淡无味，渌水白云谁相贵。还将逸词赏幽心，不觉繁声论远意。传闻帝乐奏钧天，傥冀微躬备五弦。愿持东武宫商韵，长奉南熏亿万年。
左偃,汉宫词,寒烛照清夜，笙歌隔藓墙。一从飞燕入，便不见君王。
杜甫,醉歌行，赠公安颜少府请顾八题壁,神仙中人不易得，颜氏之子才孤标。天马长鸣待驾驭，秋鹰整翮当云霄。君不见东吴顾文学，君不见西汉杜陵老。诗家笔势君不嫌，词翰升堂为君扫。是日霜风冻七泽，乌蛮落照衔赤壁。酒酣耳热忘头白，感君意气无所惜，一为歌行歌主客。
李贺,野歌,鸦翎羽箭山桑弓，仰天射落衔芦鸿。麻衣黑肥冲北风，带酒日晚歌田中。男儿屈穷心不穷，枯荣不等嗔天公。寒风又变为春柳，条条看即烟濛濛。
萧至忠,陪游上苑遇雪（一作刘宪诗）,龙骖晓入望春宫，正逢春雪舞春风。花光并在天文上，寒气行销御酒中。
吕岩,赠江州太平观道士,落魄薛高士，年高无白髭。云中闲卧石，山里冷寻碑。夸我饮大酒，嫌人说小诗。不知甚么汉，一任辈流嗤。
罗隐,寄杨秘书,萧萧檐雪打窗声，因忆江东阮步兵。两信海潮书不达，数峰稽岭眼长明。梅繁几处垂鞭看，酒好何人倚槛倾。会待与君开秫瓮，满船般载镜中行。
高骈,和王昭符进士赠洞庭赵先生,为爱君山景最灵，角冠秋礼一坛星。药将鸡犬云间试，琴许鱼龙月下听。自要乘风随羽客，谁同种玉验仙经。烟霞淡泊无人到，唯有渔翁过洞庭。
韦应物,九日沣上作，寄崔主簿倬二李端系,凄凄感时节，望望临沣涘。翠岭明华秋，高天澄遥滓。川寒流愈迅，霜交物初委。林叶索已空，晨禽迎飙起。时菊乃盈泛，浊醪自为美。良游虽可娱，殷念在之子。人生不自省，营欲无终已。孰能同一酌，陶然冥斯理。
李贺,奉和二兄罢使遣马归延州,空留三尺剑，不用一丸泥。马向沙场去，人归故国来。笛愁翻陇水，酒喜沥春灰。锦带休惊雁，罗衣尚斗鸡。还吴已渺渺，入郢莫凄凄。自是桃李树，何畏不成蹊。
长孙佐辅,南中客舍对雨送故人归北,猿声啾啾雁声苦，卷帘相对愁不语。几年客吴君在楚，况送君归我犹阻。家书作得不忍封，北风吹断阶前雨。
杨汝士,和段相公登武担寺西台,清净此道宫，层台复倚空。偶时三伏外，列席九霄中。平视云端路，高临树杪风。自怜荣末座，前日别池笼。
陈至,赋得芙蓉出水,菡萏迎秋吐，夭摇映水滨。剑芒开宝匣，峰影写蒲津。下覆参差荇，高辞苒弱蘋。自当巢翠甲，非止戏赪鳞。莫以时先后，而言色故新。芳香正堪玩，谁报涉江人。
薛稷,奉和送金城公主适西蕃应制,天道宁殊俗，慈仁乃戢兵。怀荒寄赤子，忍爱鞠苍生。月下琼娥去，星分宝婺行。关山马上曲，相送不胜情。
皎然,陇头水二首,陇头水欲绝，陇水不堪闻。碎影摇枪垒，寒声咽幔军。素从盐海积，绿带柳城分。日落天边望，逶迤入塞云。秦陇逼氐羌，征人去未央。如何幽咽水，并欲断君肠。西注悲穷漠，东分忆故乡。旅魂声搅乱，无梦到咸阳。
李峤,送司马先生,蓬阁桃源两处分，人间海上不相闻。一朝琴里悲黄鹤，何日山头望白云。
郑常,送头陀上人赴庐山寺,僧家无住著，早晚出东林。得道非真相，头陀是苦心。持斋山果熟，倚锡野云深。溪寺谁相待，香花与梵音。
李白,望木瓜山,早起见日出，暮见栖鸟还。客心自酸楚，况对木瓜山。
卢仝,萧宅二三子赠答诗二十首·客许石,石公说道理，句句出凡格。相知贵知心，岂恨主为客。过须归去来，旦晚上无厄。主人诚贤人，多应不相责。
李贺,琴曲歌辞·湘妃,筠竹千年老不死，长伴秦娥盖湘水。蛮娘吟弄满寒空，九山静绿泪花红。离鸾别凤烟梧中，巫云蜀雨遥相通。幽愁秋气上青枫，凉夜波间吟古龙。
许浑,李定言自殿院衔命归阙，拜员外郎迁右史因寄,白笔南征变二毛，越山愁瘴海惊涛。才归龙尾含鸡舌，更立螭头运兔毫。阊阖欲开宫漏尽，冕旒初坐御香高。吴中旧侣君先贵，曾忆王祥与佩刀。
高蟾,渔家,野水千年在，闲花一夕空。近来浮世狭，何似钓船中。
寇坦,同皇甫兵曹天官寺浴室新成招友人赏会,温室欢初就，兰交托胜因。共听无漏法，兼濯有为尘。水洁三空性，香沾四大身。清心多善友，颂德慰同人。
李绅,早发,沙洲月落宿禽惊，潮起风微晓雾生。黄鹤浪明知上信，黑龙山暗避前程。火旗似辨吴门戍，水驿遥迷楚塞城。萧索更看江叶下，两乡俱是宦游情。
张籍,夜到渔家（一作宿渔家）,渔家在江口，潮水入柴扉。行客欲投宿，主人犹未归。竹深村路远，月出钓船稀。遥见寻沙岸，春风动草衣。
白居易,昭国闲居,贫闲日高起，门巷昼寂寂。时暑放朝参，天阴少人客。槐花满田地，仅绝人行迹。独在一床眠，清凉风雨夕。勿嫌坊曲远，近即多牵役。勿嫌禄俸薄，厚即多忧责。平生尚恬旷，老大宜安适。何以养吾真，官闲居处僻。
独孤及,海上怀华中旧游寄郑县刘少府造、渭南王少府崟,凉风台上三峰月，不夜城边万里沙。离别莫言关塞远，梦魂长在子真家。
李中,送仙客,危言危行是男儿，倚伏相牵岂足悲。莫向汀洲时独立，悠悠斜日照江蓠。
杜甫,云,龙似瞿唐会，江依白帝深。终年常起峡，每夜必通林。收获辞霜渚，分明在夕岑。高斋非一处，秀气豁烦襟。
卢纶,同吉中孚梦桃源,春雨夜不散，梦中山亦阴。云中碧潭水，路暗红花林。花水自深浅，无人知古今。夜静春梦长，梦逐仙山客。园林满芝朮，鸡犬傍篱栅。几处花下人，看予笑头白。
贯休,上新定宋使君,禅坐吟行谁与同，杉松共在寂寥中。碧云诗里终难到，白藕花经讲始终。水叠山层擎草疏，砧清月苦立霜风。十年勤苦今酬了，得句桐江识谢公。
戴叔伦,过故人陈羽山居,向来携酒共追攀，此日看云独未还。不见山中人半载，依然松下屋三间。峰攒仙境丹霞上，水绕渔矶绿玉湾。却望夏洋怀二妙，满崖霜树晓斑斑。
皮日休,奉和鲁望渔具十五咏·舴艋,阔处只三尺，翛然足吾事。低篷挂钓车，枯蚌盛鱼饵。只好携桡坐，唯堪盖蓑睡。若遣遂平生，艅艎不如是。
李纾,唐德明兴圣庙乐章·亚献终献,惟清惟肃，靡闻靡见。举备九成，俯终三献。庆彰曼寿，胙撤嘉荐。瘗玉埋牲，礼神斯遍。
卢仝,寄赠含曦上人,楞伽大师兄，夸曦识道理。破锁推玄关，高辩果难揣。论语老庄易，搜索通神鬼。起信中百门，敲骨得佛髓。此外杂经律，泛读一万纸。高殿排名僧，执卷坐累累。化物自一心，三教齐发起。随钟嚼宫商，满口文字美。商贾女郎辈，不曾道生死。纵遇强礼拜，雅语不露齿。劈破天地来，节义可屈指。季展即此僧，孤立无依倚。近来爱作诗，新奇颇烦委。忽忽造古格，削尽俗绮靡。假如慵裹头，但勤读书史。切磋并工夫，休远不可比。怜僧无远，信佛残未已。貌古饶风情，清论兴亹亹。访余十数度，相去三五里。见时心亦喜，不见心亦喜。见时谈谑乐，四座尽角嘴。不见养天和，无人聒人耳。昨朝披雪来，面色赤靴靴。封灶养黄金，许割方寸匕。泥丸佛教，怛化庄亦耻。未达不敢尝，孔子疑季子。药成必分余，余必投泥里。不如向阳堂，拨醅泛浮蚁。麹米本无愆，酒成是法水。行道不见心，毁誉徒云尔。雪晴天气和，日光弄梅李。春鸟娇关关，春风醉旎旎。道上正无尘，人家有花卉。高僧有拄杖，愿得数觏止。
杜甫,惜别行，送向卿进奉端午御衣之上都,肃宗昔在灵武城，指挥猛将收咸京。向公泣血洒行殿，佐佑卿相乾坤平。逆胡冥寞随烟烬，卿家兄弟功名震。麒麟图画鸿雁行，紫极出入黄金印。尚书勋业超千古，雄镇荆州继吾祖。裁缝云雾成御衣，拜跪题封向端午。向卿将命寸心赤，青山落日江潮白。卿到朝廷说老翁，漂零已是沧浪客。
陈羽,送友人及第归江东,五陵春色泛花枝，心醉花前远别离。落羽耻为关右客，成名空羡里中儿。都门雨歇愁分处，山店灯残梦到时。家住洞庭多钓伴，因来相贺话相思。
张说,奉和同皇太子过慈恩寺应制二首,翼翼宸恩永，煌煌福地开。离光升宝殿，震气绕香台。上界幡花合，中天伎乐来。愿君无量寿，仙乐屡徘徊。朗朗神居峻，轩轩瑞象威。圣君成愿果，太子拂天衣。至乐三灵会，深仁四皓归。还闻涡水曲，更绕白云飞。
杜甫,登白马潭,水生春缆没，日出野船开。宿鸟行犹去，丛花笑不来。人人伤白首，处处接金杯。莫道新知要，南征且未回。
杜牧,惜春,春半年已除，其馀强为有。即此醉残花，便同尝腊酒。怅望送春杯，殷勤扫花帚。谁为驻东流，年年长在手。
萧彧,送德林郎中学士赴东府（得菊）,离情折杨柳，此别异春哉。含露东篱艳，泛香南浦杯。惜持行次赠，留插醉中回。暮齿如能制，玉山甘判颓。
皇甫冉,同樊润州游郡东山,北固多陈迹，东山复盛游。铙声发大道，草色引行驺。此地何时有，长江自古流。频随公府步，南客寄徐州。
李德裕,到恶溪夜泊芦岛,甘露花香不再持，远公应怪负前期。青蝇岂独悲虞氏，黄犬应闻笑李斯。风雨瘴昏蛮日月，烟波魂断恶溪时。岭头无限相思泪，泣向寒梅近北枝。
宋之问,发藤州,朝夕苦遄征，孤魂长自惊。泛舟依雁渚，投馆听猿鸣。石发缘溪蔓，林衣扫地轻。云峰刻不似，苔藓画难成。露裛千花气，泉和万籁声。攀幽红处歇，跻险绿中行。恋切芝兰砌，悲缠松柏茔。丹心江北死，白发岭南生。魑魅天边国，穷愁海上城。劳歌意无限，今日为谁明。
薛能,留别关东旧游,我去君留十载中，未曾相见及花红。他时住得君应老，长短看花心不同。
元结,系乐府十二首·贫妇词,谁知苦贫夫，家有愁怨妻。请君听其词，能不为酸凄。所怜抱中儿，不如山下麑。空念庭前地，化为人吏蹊。出门望山泽，回头心复迷。何时见府主，长跪向之啼。
欧阳詹,述德上兴元严仆射,山横碧立并雄岷，大阜洪川共降神。心合云雷清祸乱，力回天地作阳春。非熊德愧当周辅，称杰叨惭首汉臣。何幸腐儒无一艺，得为门下食鱼人。
廖融,赠天台逸人,移桧托禅子，携家上赤城。拂琴天籁寂，欹枕海涛生。云白寒峰晚，鸟歌春谷晴。又闻求桂楫，载月十洲行。
李白,梁甫吟,长啸梁甫吟，何时见阳春。君不见朝歌屠叟辞棘津，八十西来钓渭滨。宁羞白发照清水，逢时吐气思经纶。广张三千六百钓，风期暗与文王亲。大贤虎变愚不测，当年颇似寻常人。君不见高阳酒徒起草中，长揖山东隆准公。入门不拜骋雄辩，两女辍洗来趋风。东下齐城七十二，指挥楚汉如旋蓬。狂客落魄尚如此，何况壮士当群雄。我欲攀龙见明主，雷公砰訇震天鼓。帝傍投壶多玉女，三时大笑开电光。倏烁晦冥起风雨，阊阖九门不可通。以额扣关阍者怒，白日不照吾精诚，杞国无事忧天倾。猰貐磨牙竞人肉，驺虞不折生草茎。手接飞猱搏雕虎，侧足焦原未言苦。智者可卷愚者豪，世人见我轻鸿毛。力排南山三壮士，齐相杀之费二桃。吴楚弄兵无剧孟，亚夫咍尔为徒劳。梁甫吟，梁甫吟，声正悲。张公两龙剑，神物合有时。风云感会起屠钓，大人zj屼当安之。
温庭筠,溪上行,绿塘漾漾烟濛濛，张翰此来情不穷。雪羽褵褷立倒影，金鳞拨剌跳晴空。风翻荷叶一向白，雨湿蓼花千穗红。心羡夕阳波上客，片时归梦钓船中。
姚合,送李馀及第归蜀,蜀山高岧峣，蜀客无平才。日饮锦江水，文章盈其怀。十年作贡宾，九年多邅回。春来登高科，升天得梯阶。手持冬集书，还家献庭闱。人生此为荣，得如君者稀。李白蜀道难，羞为无成归。子今称意行，所历安觉危。与子久相从，今朝忽乖离。风飘海中船，会合难自期。长安米价高，伊我常渴饥。临岐歌送子，无声但陈词。义交外不亲，利交内相违。勉子慎其道，急若食与衣。苦爇道路赤，行人念前驰。一杯不可轻，远别方自兹。
李贺,贝宫夫人,丁丁海女弄金环，雀钗翘揭双翅关。六宫不语一生闲，高悬银榜照青山。长眉凝绿几千年，清凉堪老镜中鸾。秋肌稍觉玉衣寒，空光帖妥水如天。
崔峒,客舍有怀因呈诸在事,读书常苦节，待诏岂辞贫。暮雪犹驱马，晡餐又寄人。愁来占吉梦，老去惜良辰。延首平津阁，家山日已春。
严维,酬普选二上人期相会见寄,本意宿东林，因听子贱琴。遥知大小朗，已断去来心。夜静溪声近，庭寒月色深。宁知尘外意，定后便成吟。
顾非熊,题春明门外镇国禅院,空门临大道，师坐此中禅。过客自生敬，焚香惟默然。书灯明象外，古木覆檐前。不得如驯鸽，人间万虑牵。
崔峒,题崇福寺禅院,僧家竟何事，扫地与焚香。清磬度山翠，闲云来竹房。身心尘外远，岁月坐中长。向晚禅堂掩，无人空夕阳。
杜甫,戏为双松图歌（韦偃画）,天下几人画古松，毕宏已老韦偃少。绝笔长风起纤末，满堂动色嗟神妙。两株惨裂苔藓皮，屈铁交错回高枝。白摧朽骨龙虎死，黑入太阴雷雨垂，松根胡僧憩寂寞，庞眉皓首无住著。偏袒右肩露双脚，叶里松子僧前落。韦侯韦侯数相见，我有一匹好东绢，重之不减锦绣段。已令拂拭光凌乱，请公放笔为直干。
李中,安福县秋吟寄陈锐秘书,县庭事简得馀功，诗兴秋来不可穷。卧听寒蛩莎砌月，行冲落叶水村风。愁髭渐去人前白，醉面犹怜鉴里红。苦恨交亲多契阔，未知良会几时同。
周昙,春秋战国门·夫差,信听谗言疾不除，忠臣须杀竟何如。会稽既雪夫差死，泉下胡颜见子胥。
徐铉,奉使九华山，中途遇青阳薛郎中,故人相别动相思，此地相逢岂素期。九子峰前闲未得，五溪桥上坐多时。甘泉从幸余知忝，宣室征还子未迟。且饮一杯消别恨，野花风起渐离披。
钱起,谢张法曹万顷小山暇景见忆,乐道随去处，养和解朝簪。茅堂近丹阙，佳致亦何深。退食不趋府，忘机还在林。清风乱流上，永日小山阴。解箨雨中竹，将雏花际禽。物华对幽寂，弦酌兼咏吟。自昔仰高步，及兹劳所钦。郢歌叨继组，知己复知音。
杜甫,闻官军收河南河北,剑外忽传收蓟北，初闻涕泪满衣裳。却看妻子愁何在，漫卷诗书喜欲狂。白日放歌须纵酒，青春作伴好还乡。即从巴峡穿巫峡，便下襄阳向洛阳。
NA,郊庙歌辞·褒德庙乐章·昭德,道赫梧宫，悲盈蒿里。爰赐徽烈，载敷嘉祀。享洽四时，规陈二簋。灵应昭格，神其戾止。
白居易,集贤池答侍中问,主人晚入皇城宿，问客裴回何所须。池月幸闲无用处，今宵能借客游无。
沈佺期,酬杨给事兼见赠台中,子云推辨博，公理擅词雄。始自尚书省，旋闻给事中。言从温室秘，籍向琐闱通。顾我叨郎署，惭无草奏功。分曹八舍断，解袂五时空。宿昔陪馀论，平生赖击蒙。神仙应东掖，云雾限南宫。忽枉琼瑶赠，长歌兰渚风。
杨浚,题武陵草堂,草堂列仙楼，上在青山顶。户外窥数峰，阶前对双井。雨来花尽湿，风度松初冷。登栈行不疲，入谿语弥静。云能去尘服，兼欲事金鼎。正直心所存，谄谀长自省。适知幽遁趣，已觉烦虑屏。更爱云林间，吾将卧南颍。
姚合,寄马戴,天府鹿鸣客，幽山秋未归。我知方甚爱，众说以为非。隔屋闻泉细，和云见鹤微。新诗此处得，清峭比应稀。
NA,盐铁谚,扬一益二。
孟郊,过分水岭（一作东岭）,山壮马力短，马行石齿中。十步九举辔，回环失西东。溪水变为雨，悬崖阴濛濛。客衣飘飖秋，葛花零落风。白日舍我没，征途忽然穷。
李白,杂歌谣辞·襄阳曲,襄阳行乐处，歌舞白铜鞮。江城回渌水，花月使人迷。山公醉酒时，酩酊襄阳下。头上白接z5，倒著还骑马。岘山临汉江，水渌沙如雪。上有堕泪碑，青苔久磨灭。且醉习家池，莫看堕泪碑。山公欲上马，笑杀襄阳儿。
曹松,赠雷乡张明府,任官征战后，度日寄闲身。封卷还高客，飞书问野人。废田教种谷，生路遣寻薪。若起柴桑兴，无先漉酒巾。
刘复,夏日,映日纱窗深且闲，含桃红日石榴殷。银瓶绠转桐花井，沉水烟销金博山。文簟象床娇倚瑟，彩奁铜镜懒拈环。明朝戏去谁相伴，年少相逢狭路间。
杜甫,重赠郑炼,郑子将行罢使臣，囊无一物献尊亲。江山路远羁离日，裘马谁为感激人。
子兰,华严寺望樊川,万木叶初红，人家树色中。疏钟摇雨脚，秋水浸云容。雪碛回寒雁，村灯促夜舂。旧山归未得，生计欲何从。
于武陵,劝酒,劝君金屈卮，满酌不须辞。花发多风雨，人生足别离。
章孝标,僧院小松,抛杉背柏冷僧帘，锁月梳风出殿檐。还似天台新雨后，小峰云外碧尖尖。
岑参,送胡象落第归王屋别业,看君尚少年，不第莫凄然。可即疲献赋，山村归种田。野花迎短褐，河柳拂长鞭。置酒聊相送，青门一醉眠。
白居易,苦热中寄舒员外,何堪日衰病，复此时炎燠。厌对俗杯盘，倦听凡丝竹。藤床铺晚雪，角枕截寒玉。安得清瘦人，新秋夜同宿。非君固不可，何夕枉高躅。
皮日休,鲁望昨以五百言见贻过有褒美内揣庸陋弥增愧悚…微旨也,三辰至精气，生自苍颉前。粤从有文字，精气铢于绵。所以杨墨后，文词纵横颠。元狩富材术，建安俨英贤。厥祀四百馀，作者如排穿。五马渡江日，群鱼食蒲年。大风荡天地，万阵黄须膻。纵有命世才，不如一空弮。后至陈隋世，得之拘且緛。太浮如潋滟，太细如蚳蝝。太乱如靡靡，太轻如芊芊。流之为酗bM，变之为游畋。百足虽云众，不救杀马蚿。君臣作降虏，北走如cg猭。所以文字妖，致其国朝迁。吾唐革其弊，取士将科县。文星下为人，洪秀密于緶。大开紫宸扉，来者皆详延。日晏朝不罢，龙姿欢fM々。于焉周道反，由是秦法悛。射洪陈子昂，其声亦喧阗。惜哉不得时，将奋犹拘挛。玉垒李太白，铜堤孟浩然。李宽包堪舆，孟澹拟漪涟。埋骨采石圹，留神鹿门埏。俾其羁旅死，实觉天地孱。猗与子美思，不尽如转辁。纵为三十车，一字不可捐。既作风雅主，遂司歌咏权。谁知耒阳土，埋却真神仙。当于李杜际，名辈或溯沿。良御非异马，由弓非他弦。其物无同异，其人有媸妍。自开元至今，宗社纷如烟。爽若沆瀣英，高如昆仑巅。百家嚣浮说，诸子率寓篇。筑之为京观，解之为牲牷。各持天地维，率意东西牵。竞抵元化首，争扼真宰咽。或作制诰薮，或为宫体渊。或堪被金石，或可投花钿。或为舆隶唱，或被儿童怜。乌垒虏亦写，鸡林夷争传。披揭覆载枢，捭阖神异键。力掀尾闾立，思轧大块旋。降气或若虹，耀影或如wH。万象疮复痏，百灵瘠且q3。谓乎数十公，笔若明堂椽。其中有拟者，不绝当如綖。齐驱不让策，并驾或争骈。所以吾唐风，直将三代甄。被此文物盛，由乎声诗宣。采彼风人谣，輶轩轻似鹯。丽者固不舍，鄙者亦为铨。其中有鉴戒，一一堪雕镌。乙夜以观之，吾君无释焉。遂命大司乐，度之如星躔。播于乐府中，俾为万代蠲。吹彼圆丘竹，诵兹清庙弦。不惟娱列祖，兼可格上玄。粤予何为者，生自江海壖。騃騃自总角，不甘耕一廛。诸昆指仓库，谓我死道边。何为不力农，稽古真可嘕。遂与袯襫著，兼之笞笠全。风吹蔓草花，飒飒盈荒田。老牛瞪不行，力弱谁能鞭。乃将耒与耜，并换椠与铅。阅彼图籍肆，致之千百编。携将入苏岭，不就无出缘。堆书塞低屋，添砚涸小泉。对灯任髻爇，凭案从肘研。苟无切玉刀，难除指上胼。尔来五寒暑，试艺称精专。昌黎道未著，文教如欲骞。其中有声病，于我如fDfe。是敢驱颓波，归之于大川。其文如可用，不敢佞与便。明水在稿秸，太羹临豆笾。将来示时人，猰貐垂馋涎。亦或尚华缛，亦曾为便嬛。亦能制灏灏，亦解攻翩翩。唯思逢阵敌，与彼争后先。避兵入句吴，穷悴只自跧。平原陆夫子，投刺来翩跹。开卷读数行，为之加敬虔。忽穷一两首，反顾唯曲拳。始来遗巾帼，乃敢排戈鋋。或为拔帜走，或遭劘垒还。不能收乱辙，岂暇重为篿。虽然未三北，亦可输千鐉。向来说文字，尔汝名可联。圣人病殁世，不患穷而蹎。我未九品位，君无一囊钱。相逢得何事，两笼酬戏笺。无颜解媮合，底事居冗员。方知万钟禄，不博五湖船。夷险但明月，死生应白莲。吟馀凭几饮，钓罢偎蓑眠。终抛岘山业，相共此留连。
李洞,曲江渔父,儿孙闲弄雪霜髯，浪飐南山影入檐。卧稳篷舟龟作枕，病来茅舍网为帘。值春游子怜莼滑，通蜀行人说鲙甜。数尺寒丝一竿竹，岂知浮世有猜嫌。
汪遵,延平津,三尺晶荧射斗牛，岂随凡手报冤雠。延平一旦为龙处，看取风云布九州。
NA,郊庙歌辞·享太庙乐章·文舞,圣谟九德，真言五千。庆集昌胄，符开帝先。高文杖钺，克配彼天。三宗握镜，六合涣然。帝其承祀，率礼罔愆。图书雾出，日月清悬。舞形德类，咏谂功传。黄龙蜿蟺，彩云蹁跹。五行气顺，八佾风宣。介此百禄，于皇万年。
司空图,诗品二十四则·实境,取语甚直，计思匪深。忽逢幽人，如见道心。晴涧之曲，碧松之阴。一客荷樵，一客听琴。情性所至，妙不自寻。遇之自天，冷然希音。
唐彦谦,宿田家,落日下遥峰，荒村倦行履。停车息茅店，安寝正鼾睡。忽闻扣门急，云是下乡隶。公文捧花柙，鹰隼驾声势。良民惧官府，听之肝胆碎。阿母出搪塞，老脚走颠踬。小心事延款，馀粮复匮。东邻借种鸡，西舍觅芳醑。再饭不厌饱，一饮直呼醉。明朝怯见官，苦苦灯前跪。使我不成眠，为渠滴清泪。民膏日已瘠，民力日愈弊。空怀伊尹心，何补尧舜治。
李咸用,红薇,春雨有五色，洒来花旋成。欲留池上景，别染草中英。画出看还欠，蓪为插未轻。王孙多好事，携酒寄吟倾。
李端,客行赠冯著,旅行虽别路，日暮各思归。欲下今朝泪，知君亦湿衣。
刘兼,春宵,春云春日共朦胧，满院梨花半夜风。宿酒未醒珠箔卷，艳歌初阕玉楼空。五湖范蠡才堪重，六印苏秦道不同。再取素琴聊假寐，南柯灵梦莫相通。
杜牧,遣怀,道泰时还泰，时来命不来。何当离城市，高卧博山隈。
杜甫,秋日荆南述怀三十韵,昔承推奖分，愧匪挺生材。迟暮宫臣忝，艰危衮职陪。扬镳随日驭，折槛出云台。罪戾宽犹活，干戈塞未开。星霜玄鸟变，身世白驹催。伏枕因超忽，扁舟任往来。九钻巴噀火，三蛰楚祠雷。望帝传应实，昭王问不回。蛟螭深作横，豺虎乱雄猜。素业行已矣，浮名安在哉。琴乌曲怨愤，庭鹤舞摧颓。秋雨漫湘水，阴风过岭梅。苦摇求食尾，常曝报恩腮。结舌防谗柄，探肠有祸胎。苍茫步兵哭，展转仲宣哀。饥籍家家米，愁征处处杯。休为贫士叹，任受众人咍。得丧初难识，荣枯划易该。差池分组冕，合沓起蒿莱。不必伊周地，皆知屈宋才。汉庭和异域，晋史坼中台。霸业寻常体，忠臣忌讳灾。群公纷戮力，圣虑窅裴回。数见铭钟鼎，真宜法斗魁。愿闻锋镝铸，莫使栋梁摧。盘石圭多翦，凶门毂少推。垂旒资穆穆，祝网但恢恢。赤雀翻然至，黄龙讵假媒。贤非梦傅野，隐类凿颜坯。自古江湖客，冥心若死灰。
李煜,书灵筵手巾,浮生共憔悴，壮岁失婵娟。汗手遗香渍，痕眉染黛烟。
李贺,黄头郎,黄头郎，捞拢去不归。南浦芙蓉影，愁红独自垂。水弄湘娥珮，竹啼山露月。玉瑟调青门，石云湿黄葛。沙上蘼芜花，秋风已先发。好持扫罗荐，香出鸳鸯热。
韦庄,怨王孙（与河传、月照梨花二词同调）,锦里，蚕市，满街珠翠。千万红妆，玉蝉金雀，宝髻花簇鸣珰，绣衣长。日斜归去人难见，青楼远，队队行云散。不知今夜，何处深锁兰房，隔仙乡。
皇甫曾,哭陆处士,从此无期见，柴门对雪开。二毛逢世难，万恨掩泉台。返照空堂夕，孤城吊客回。汉家偏访道，犹畏鹤书来。
孟浩然,唐城馆中早发，寄杨使君,犯霜驱晓驾，数里见唐城。旅馆归心逼，荒村客思盈。访人留后信，策蹇赴前程。欲识离魂断，长空听雁声。
周昙,晋门·郭钦,谁疑忠谏郭钦言，不逐戎夷出塞垣。晋室既无明圣主，果为胡虏乱中原。
皮日休,茶中杂咏·茶鼎,龙舒有良匠，铸此佳样成。立作菌蠢势，煎为潺湲声。草堂暮云阴，松窗残雪明。此时勺复茗，野语知逾清。
丁位,小苑春望宫池柳色,小苑宜春望，宫池柳色轻。低昂含晓景，萦转带新晴。似盖芳初合，如丝荫渐成。依依连水暗，袅袅出墙明。虽以阳和发，能令旅思生。他时花满路，从此接迁莺。
刘长卿,出丰县界寄韩明府,回首古原上，未能辞旧乡。西风收暮雨，隐隐分芒砀。贤友此为邑，令名满徐方。音容想在眼，暂若升琴堂。疲马顾春草，行人看夕阳。自非传尺素，谁为论中肠。
白居易,答友问,似玉童颜尽，如霜病鬓新。莫惊身顿老，心更老于身。
韦应物,军中冬燕,沧海已云晏，皇恩犹念勤。式燕遍恒秩，柔远及斯人。兹邦实大藩，伐鼓军乐陈。是时冬服成，戎士气益振。虎竹谬朝寄，英贤降上宾。旋罄周旋礼，愧无海陆珍。庭中丸剑阑，堂上歌吹新。光景不知晚，觥酌岂言频。单醪昔所感，大醵况同忻。顾谓军中士，仰答何由申。
权德舆,太常寺宿斋有寄,转枕挑灯候晓鸡，相君应叹太常妻。长年多病偏相忆，不遣归时醉似泥。
许浑,自楞伽寺晨起泛舟，道中有怀,碧树苍苍茂苑东，佳期迢递路何穷。一声山鸟曙云外，万点水萤秋草中。门掩竹斋微有月，棹移兰渚淡无风。欲知此路堪惆怅，菱叶蓼花连故宫。
钱起,送褚大落第东归,离琴弹苦调，美人惨向隅。顷来荷策干明主，还复扁舟归五湖。汉家侧席明扬久，岂意遗贤在林薮。玉堂金马隔青云，墨客儒生皆白首。昨梦芳洲采白蘋，归期且喜故园春。稚子只思陶令至，文君不厌马卿贫。剡中风月久相忆，池上旧游应再得。酒熟宁孤芳杜春，诗成不枉青山色。念此那能不羡归，长杨谏猎事皆违。他日东流一乘兴，知君为我扫荆扉。
韩偓,并州,戍旗青草接榆关，雨里并州四月寒。谁会凭阑潜忍泪，不胜天际似江干。
齐己,寄澧阳吴使君,南客西来话使君，涔阳风雨变行春。四邻耕钓趋仁政，千里烟花压路尘。去兽未胜除狡吏，还珠争似复逋民。红兰浦暖携才子，烂醉连题赋白蘋。
皎然,奉同卢使君幼平游精舍寺,影刹西方在，虚空翠色分。人天霁后见，猿鸟定中闻。真界隐青壁，春山凌白云。今朝石门会，千古仰斯文。
姚康,赋得巨鱼纵大壑,水府乘闲望，圆波息跃鱼。从来暴泥久，今日脱泉初。得志宁相忌，无心任宛如。龙门应可度，鲛室岂常居。掉尾方穷乐，游鳞每自舒。乘流千里去，风力藉吹嘘。
齐己,怀东湖寺,铁柱东湖岸，寺高人亦闲。往年曾每日，来此看西山。竹径青苔合，茶轩白鸟还。而今在天末，欲去已衰颜。
李世民,赐魏徵诗,醽醁胜兰生，翠涛过玉z1。千日醉不醒，十年味不败。
崔善为,答王无功九日,秋来菊花气，深山客重寻。露叶疑涵玉，风花似散金。摘来还泛酒，独坐即徐斟。王弘贪自醉，无复觅杨林。
皎然,溪上月,秋水月娟娟，初生色界天。蟾光散浦溆，素影动沦涟。何事无心见，亏盈向夜禅。
皮日休,古函关,破落古关城，犹能扼帝京。今朝行客过，不待晓鸡鸣。
唐彦谦,吊方干处士二首,不谓高名下，终全玉雪身。交犹及前辈，语不似今人。别号行鸣雁，遗编感获麟。敛衣应自定，只著古衣巾。不比他人死，何诗可挽君。渊明元懒仕，东野别攻文。沧海诸公泪，青山处士坟。相看莫浪哭，私谥有前闻。
张籍,逢贾岛,僧房逢着款冬花，出寺行吟日已斜。十二街中春雪遍，马蹄今去入谁家。
祖咏,古意二首,夫差日淫放，举国求妃嫔。自谓得王宠，代间无美人。碧罗象天阁，坐辇乘芳春。宫女数千骑，常游江水滨。年深玉颜老，时薄花妆新。拭泪下金殿，娇多不顾身。生前妒歌舞，死后同灰尘。冢墓令人哀，哀于铜雀台。楚王竟何去，独自留巫山。偏使世人见，迢迢江汉间。驻舟春谿里，誓愿拜灵颜。梦寐睹神女，金沙鸣珮环。闲艳绝世姿，令人气力微。含笑默不语，化作朝云飞。
白居易,惜花,可怜夭艳正当时，刚被狂风一夜吹。今日流莺来旧处，百般言语泥空枝。
元稹,八月六日与僧如展、前松滋主簿韦戴同游碧涧寺…平声韵,空阔长江碍铁围，高低行树倚岩扉。穿廊玉涧喷红旭，踊塔金轮拆翠微。草引风轻驯虎睡，洞驱云入毒龙归。他生莫忘灵山别，满壁人名后会稀。
李白,三五七言,秋风清，秋月明。落叶聚还散，寒鸦栖复惊。相思相见知何日，此时此夜难为情。
李峤,菊,玉律三秋暮，金精九日开。荣舒洛媛浦，香泛野人杯。靃靡寒潭侧，丰茸晓岸隈。黄花今日晚，无复白衣来。
萧楚材,奉和展礼岱宗涂经濮济,拂汉星旗转，分霄日羽明。将追会阜迹，更勒岱宗铭。林戈咽济岸，兽鼓震河庭。叶箭凌寒矫，乌弓望晓惊。已降汾水作，仍深迎渭情。
崔道融,长门怨,长门春欲尽，明月照花枝。买得相如赋，君恩不可移。
澹交,病后作,未得忘身法，此身终未安。病肠犹可洗，瘦骨不禁寒。药少心情饵，经无气力看。悠悠片云质，独对夕阳残。
羊士谔,郡中玩月，寄江南李少尹虞部孟员外三首,月满自高丘，江通无狭流。轩窗开到晓，风物坐含秋。鹊警银河断，蛩悲翠幕幽。清光望不极，耿耿下西楼。桂华临洛浦，如挹李膺仙。兹夕披云望，还吟掷地篇。凤池分直夜，牛渚泛舟年。会是风流赏，惟君内史贤。圆景旷佳宾，徘徊夜漏频。金波徒泛酒，瑶瑟已生尘。露白移长簟，风清挂幅巾。西园旧才子，想见洛阳人。
张祜,松江怀古,碧树吴洲远，青山震泽深。无人踪范蠡，烟水暮沈沈。
刘叉,莫问卜,莫问卜，人生吉凶皆自速。伏羲文王若无死，今人不为古人哭。
李咸用,秋晚,斜阳山雨外，秋色思无穷。柳叶飘干翠，枫枝撼碎红。鬓毛看似雪，生计尚如蓬。不及樵童乐，蒹葭一笛风。
祖咏,尚书省门吟,落去他，两两三三戴帽子。日暮祖侯吟一声，长安竹柏皆枯死。
齐己,寄玉泉实仁上人,往岁曾寻圣迹时，树边三绕礼吾师。敢望护法将军记，且喜焚香弟子知。后会未期心的的，前峰欲下步迟迟。今来老劣难行甚，空寂无缘但寄诗。
姚合,送春,昨迎今复送，来晚去逡巡。芳尽空繁树，愁多独病身。静思倾酒懒，闲望上楼频。为向春风道，明年早报春。
聂夷中,杂兴,两叶能蔽目，双豆能塞聪。理身不知道，将为天地聋。扰扰造化内，茫茫天地中。苟或有所愿，毛发亦不容。
崔道融,羯鼓,华清宫里打撩声，供奉丝簧束手听。寂寞銮舆斜谷里，是谁翻得雨淋铃。
张九龄,酬赵二侍御使西军赠两省旧僚之作,石室先鸣者，金门待制同。操刀尝愿割，持斧竟称雄。应敌兵初起，缘边虏欲空。使车经陇月，征旆绕河风。忽枉兼金讯，非徒秣马功。气清蒲海曲，声满柏台中。顾己尘华省，欣君震远戎。明时独匪报，尝欲退微躬。
徐凝,汉宫曲,水色帘前流玉霜，赵家飞燕侍昭阳。掌中舞罢箫声绝，三十六宫秋夜长。
项斯,子规（一作贾岛诗）,游魂自相叫，宁复记前身。飞过人家月，声连客路春。梦边催晓急，愁外送风频。自有沾花血，相和泪滴新。
温庭筠,经旧游（一作怀真珠亭）,珠箔金钩对彩桥，昔年于此见娇娆。香灯怅望飞琼鬓，凉月殷勤碧玉箫。屏倚故窗山六扇，柳垂寒砌露千条。坏墙经雨苍苔遍，拾得当时旧翠翘。
耿湋,宿万固寺因寄严补阙,晓随樵客到青冥，因礼山僧宿化城。钟梵已休初入定。有无皆离本难名。云开半夜千林静，月上中峰万壑明。为报故人雷处士，尘心终日自劳生。
李中,吉水县依韵酬华松秀才见寄,官况萧条在水村，吏归无事好论文。枕欹独听残春雨，梦去空寻五老云。竹径每怜和藓步，禽声偏爱隔花闻。诗情冷淡知音少，独喜江皋得见君。
许浑,闻韶州李相公移拜郴州因寄,诏移丞相木兰舟，桂水潺湲岭北流。青汉梦归双阙曙，白云吟过五湖秋。恩回玉扆人先喜，道在金縢世不忧。闻说公卿尽南望，甘棠花暖凤池头。
徐铉,纳后夕侍宴,天上轩星正，云间湛露垂。礼容过渭水，宴喜胜瑶池。彩雾笼花烛，升龙肃羽仪。君臣欢乐日，文物盛明时。帘卷银河转，香凝玉漏迟。华封倾祝意，觞酒与声诗。时平物茂岁功成，重翟排云到玉京。四海未知春色至，今宵先入九重城。银烛金炉禁漏移，月轮初照万年枝。造舟已似文王事，卜世应同八百期。汉主承乾帝道光，天家花烛宴昭阳。六衣盛礼如金屋，彩笔分题似柏梁。
朱庆馀,镜湖西岛言事,慵拙幸便荒僻地，纵闻猿鸟亦何愁。偶因药酒欺梅雨，却著寒衣过麦秋。岁计有馀添橡实，生涯一半在渔舟。世人若便无知己，应向此溪成白头。
杜牧,代人作,楼高春日早，屏束麝烟堆。盼眄凝魂别，依稀梦雨来。绿鬟羞妥麽，红颊思天偎。斗草怜香蕙，簪花间雪梅。戍辽虽咽切，游蜀亦迟回。锦字梭悬壁，琴心月满台。笑筵凝贝启，眠箔晓珠开。腊破征车动，袍襟对泪裁。
杨衡,春梦,空庭日照花如锦，红妆美人当昼寝。傍人不知梦中事，唯见玉钗时坠枕。
王涯,闺人赠远五首,花明绮陌春，柳拂御沟新。为报辽阳客，流芳不待人。远戍功名薄，幽闺年貌伤。妆成对春树，不语泪千行。形影一朝别，烟波千里分。君看望君处，只是起行云。啼莺绿树深，语燕雕梁晚。不省出门行，沙场知近远。洞房今夜月，如练复如霜。为照离人恨，亭亭到晓光。
李白,赠张公洲革处士,列子居郑圃，不将众庶分。革侯遁南浦，常恐楚人闻。抱瓮灌秋蔬，心闲游天云。每将瓜田叟，耕种汉水濆。时登张公洲，入兽不乱群。井无桔槔事，门绝刺绣文。长揖二千石，远辞百里君。斯为真隐者，吾党慕清芬。
权德舆,送崔谕德致政东归,天子坐法宫，诏书下江东。懿此嘉遁士，蒲车赴丘中。褐衣入承明，朴略多古风。直道侍太子，昌言沃宸聪。岩居四十年，心与鸥鸟同。一朝受恩泽，自说如池龙。乞骸归故山，累疏明深衷。大君不夺志，命锡忽以崇。旭旦出国门，轻装若秋蓬。家依白云峤，手植丹桂丛。竹斋引寒泉，霞月相玲珑。旷然解赤绶，去逐冥冥鸿。
殷文圭,览陆龟蒙旧集,先生文价沸三吴，白雪千编酒一壶。吟去星辰笔下动，醉来嵩华眼中无。峭如谢桧虬蟠活，清似缑山凤路孤。身后独遗封禅草，何人寻得佐鸿图。
刘禹锡,送裴处士应制举诗,裴生久在风尘里，气劲言高少知己。注书曾学郑司农，历国多于孔夫子。往年访我到连州，无穷绝境终日游。登山雨中试蜡屐，入洞夏里披貂裘。白帝城边又相遇，敛翼三年不飞去。忽然结束如秋蓬，自称对策明光宫。人言策中说何事，掉头不答看飞鸿。彤庭翠松迎晓日，凤衔金榜云间出。中贵腰鞭立倾酒，宰臣委佩观摇笔。古称射策如弯弧，一发偶中何时无。由来草泽无忌讳，努力满挽当亨衢。忆得当年识君处，嘉禾驿后联墙住。垂钩钓得王馀鱼，踏芳共登苏小墓。此事今同梦想间，相看一笑且开颜。老大希逢旧邻里，为君扶病到方山。
钱起,过裴长官新亭,茅屋多新意，芳林昨试移。野人知石路，戏鸟认花枝。慢水萦蓬户，闲云挂竹篱。到家成一醉，归马不能骑。
徐夤,鬓发,鬓添华发数茎新，罗雀门前绝故人。减食为缘疏五味，不眠非是守庚申。深园竹绿齐抽笋，古木蛇青自脱鳞。天地有炉长铸物，浊泥遗块待陶钧。
灵澈,远公墓,古墓石棱棱，寒云晚景凝。空悲虎溪月，不见雁门僧。
李胄,文宣王庙古松,列植成均里，分行古庙前。阴森非一日，苍翠自何年。寒影烟霜暗，晨光枝叶妍。近檐阴更静，临砌色相鲜。每愧闻钟磬，多惭接豆笾。更宜教胄子，于此学贞坚。
李频,宣州献从叔大夫,清时选地任贤明，从此观风辍尹京。日月天中辞洛邑，云山江上领宣城。万家闾井俱安寝，千里农桑竟起耕。闻说圣朝同汉代，已愁征入拜公卿。
卢纶,元日早朝呈故省诸公,万戟凌霜布，森森瑞气间。垂衣当晓日，上寿对南山。济济延多士，跹跹舞百蛮。小臣无事谏，空愧伴鸣环。
白居易,寒食夜有怀,寒食非长非短夜，春风不热不寒天。可怜时节堪相忆，何况无灯各早眠。
齐己,乐府杂曲·鼓吹曲辞·巫山高,巫山高，巫女妖，雨为暮兮云为朝，楚王憔悴魂欲销。秋猿嗥嗥日将夕，红霞紫烟凝老壁。千岩万壑花皆坼，但恐芳菲无正色。不知今古行人行，几人经此无秋情。云深庙远不可觅，十二峰头插天碧。
李舒,郊庙歌辞·让皇帝庙乐章·迎神,皇矣天宗，德先王季。因心则友，克让以位。爰命有司，式遵前志。神其降灵，昭飨祀事。
白居易,天寒晚起引酌咏怀寄许州王尚书、汝州李常侍,叶覆冰池雪满山，日高慵起未开关。寒来更亦无过醉，老后何由可得闲。四海故交唯许汝，十年贫健是樊蛮。相思莫忘樱桃会，一放狂歌一破颜。
黄滔,东林寺贯休上人篆隶题诗,师名自越彻秦中，秦越难寻师所从。墨迹两般诗一首，香炉峰下似相逢。
卢渥,题嘉祥驿,交亲荣饯洛城空，秉钺戎装上将同。星使自天丹诏下，雕鞍照地数程中。马嘶静谷声偏响，旆映晴山色更红。到后定知人易化，满街棠树有遗风。
李贺,贵公子夜阑曲,袅袅沉水烟，乌啼夜阑景。曲沼芙蓉波，腰围白玉冷。
陆龟蒙,奉和袭美太湖诗二十首·上真观,尝闻升三清，真有上中下。官居乘佩服，一一自相亚。霄裙或霞粲，侍女忽玉姹。坐进金碧腴，去驰飙欻驾。今来上真观，恍若心灵讶。只恐暂神游，又疑新羽化。风馀撼朱草，云破生瑶榭。望极觉波平，行虚信烟藉。闲开飞龟帙，静倚宿凤架。俗状既能遗，尘冠聊以卸。人间方大火，此境无朱夏。松盖荫日车，泉绅垂天罅。穷幽不知倦，复息芝园舍。锵佩引凉姿，焚香礼遥夜。无情走声利，有志依闲暇。何处好迎僧，希将石楼借。
张说,药园宴武辂沙将军赋得洛字,东第乘馀兴，南园宴清洛。文学引邹枚，歌钟陈卫霍。风高大夫树，露下将军药。待闻出塞还，丹青上麟阁。
齐己,谢人惠丹药,别后闻餐饵，相逢讶道情。肌肤红色透，髭发黑光生。仙洞谁传与，松房自炼成。常蒙远分惠，亦觉骨毛轻。
王维,河南严尹弟见宿弊庐访别人赋十韵,上客能论道，吾生学养蒙。贫交世情外，才子古人中。冠上方簪豸，车边已画熊。拂衣迎五马，垂手凭双童。花醥和松屑，茶香透竹丛。薄霜澄夜月，残雪带春风。古壁苍苔黑，寒山远烧红。眼看东候别，心事北川同。为学轻先辈，何能访老翁。欲知今日后，不乐为车公。
皇甫冉,寄振上人无碍寺所居,恋亲时见在人群，多在东山就白云。独坐焚香诵经处，深山古寺雪纷纷。
岑参,五月四日送王少府归华阴（得留字）,仙掌分明引马头，西看一点是关楼。五月也须应到舍，知君不肯更淹留。
张籍,相和歌辞·乌栖曲,西山作宫潮满池，宫乌晓鸣茱萸枝。吴姬自唱采莲曲，君王昨夜舟中宿。
白居易,古冢狐－戒艳色也,古冢狐，妖且老，化为妇人颜色好。头变云鬟面变妆，大尾曳作长红裳。徐徐行傍荒村路，日欲暮时人静处。或歌或舞或悲啼，翠眉不举花颜低。忽然一笑千万态，见者十人八九迷。假色迷人犹若是，真色迷人应过此。彼真此假俱迷人，人心恶假贵重真。狐假女妖害犹浅，一朝一夕迷人眼。女为狐媚害即深，日长月增溺人心。何况褒妲之色善蛊惑，能丧人家覆人国。君看为害浅深间，岂将假色同真色。
钱起,诏许昌崔明府拜补阙,儒者久营道，诏书方问贤。至精一耀世，高步谁同年。何树可栖凤，高梧枝拂天。脱身凫舄里，载笔虎闱前。日月传轩后，衣冠真列仙。则知骊龙珠，不秘清泠泉。才子贵难见，郢歌空复传。惜哉效颦客，心想劳婵娟。
孟贯,秋江送客,秋风楚江上，送子话游遨。远水宿何处，孤舟春夜涛。浦云沈雁影，山月照猿嗥。莫为饥寒苦，便成名利劳。
钱起,銮驾避狄岁寄别韩云卿,白发壮心死，愁看国步移。关山惨无色，亲爱忽惊离。影绝龙分剑，声哀鸟恋枝。茫茫云海外，相忆不相知。
孟贯,过秦岭,古今传此岭，高下势峥嵘。安得青山路，化为平地行。苍苔留虎迹，碧树障溪声。欲过一回首，踟蹰无限情。
刘太真,宣州东峰亭各赋一物得古壁苔,苒苒温寒泉，绵绵古危壁。光含孤翠动，色与暮云寂。深浅松月间，幽人自登历。
周昙,前汉门·毛延寿,不拔金钗赂汉臣，徒嗟玉艳委胡尘。能知货贿移妍丑，岂独丹青画美人。
高骈,句,人间无限伤心事，不得尊前折一枝。满宫多少承恩者，似有容华妾也无。满身珠翠将何用，唯与豪家拂象床。何人种得西施花，千古春风开不尽。
严维,忆长安·五月（共十二咏，丘丹等同赋，各见本集）,忆长安，五月时，君王避暑华池。进膳甘瓜朱李，续命芳兰彩丝。竞处高明台榭，槐阴柳色通逵。
王维,送陆员外,郎署有伊人，居然古人风。天子顾河北，诏书除征东。拜手辞上官，缓步出南宫。九河平原外，七国蓟门中。阴风悲枯桑，古塞多飞蓬。万里不见虏，萧条胡地空。无为费中国，更欲邀奇功。迟迟前相送，握手嗟异同。行当封侯归，肯访商山翁。
张籍,哭元九少府,平生志业独相知，早结云山老去期。初作学官常共宿，晚登朝列暂同时。闲来各数经过地，醉后齐吟唱和诗。今日春风花满宅，入门行哭见灵帷。
李绅,寿阳罢郡日有诗十首与追怀…兼纪瑞物物·入淮至盱眙,山凝翠黛孤峰迥，淮起银花五两高。天外绮霞迷海鹤，日边红树艳仙桃。岸惊目眩同奔马，浦溢心疑睹抃鳌。寄谢云帆疾飞鸟，莫夸回雁卷轻毛。
孟郊,峡哀,昔多相与笑，今谁相与哀。峡哀哭幽魂，噭噭风吹来。堕魄抱空月，出没难自裁。齑粉一闪间，春涛百丈雷。峡水声不平，碧沲牵清洄。沙棱箭箭急，波齿龂龂开。呀彼无底吮，待此不测灾。谷号相喷激，石怒争旋回。古醉有复乡，今缧多为能。字孤徒仿佛，衔雪犹惊猜。薄俗少直肠，交结须横财。黄金买相吊，幽泣无馀漼。我有古心意，为君空摧颓。上天下天水，出地入地舟。石剑相劈斫，石波怒蛟虬。花木叠宿春，风飙凝古秋。幽怪窟穴语，飞闻肸蚃流。沉哀日已深，衔诉将何求。三峡一线天，三峡万绳泉。上仄碎日月，下掣狂漪涟。破魂一两点，凝幽数百年。峡晖不停午，峡险多饥涎。树根锁枯棺，孤骨袅袅悬。树枝哭霜栖，哀韵杳杳鲜。逐客零落肠，到此汤火煎。性命如纺绩，道路随索缘。奠泪吊波灵，波灵将闪然。峡乱鸣清磬，产石为鲜鳞。喷为腥雨涎，吹作黑井身。怪光闪众异，饿剑唯待人。老肠未曾饱，古齿崭岩嗔。嚼齿三峡泉，三峡声龂龂。峡螭老解语，百丈潭底闻。毒波为计校，饮血养子孙。既非皋陶吏，空食沉狱魂。潜怪何幽幽，魄说徒云云。峡听哀哭泉，峡吊鳏寡猿。峡声非人声，剑水相劈翻。斯谁士诸谢，奏此沉苦言。谗人峡虬心，渴罪呀然浔。所食无直肠，所语饶枭音。石齿嚼百泉，石风号千琴。幽哀莫能远，分雪何由寻。月魄高卓卓，峡窟清沉沉。衔诉何时明，抱痛已不禁。犀飞空波涛，裂石千嶔岑。峡棱剸日月，日月多摧辉。物皆斜仄生，鸟亦斜仄飞。潜石齿相锁，沉魂招莫归。恍惚清泉甲，斑斓碧石衣。饿咽潺湲号，涎似泓浤肥。峡青不可游，腥草生微微。峡景滑易堕，峡花怪非春。红光根潜涎，碧雨飞沃津。巴谷蛟螭心，巴乡魍魉亲。啖生不问贤，至死独养身。腥语信者谁，拗歌欢非真。仄田无异稼，毒水多狞鳞。异类不可友，峡哀哀难伸。峡水剑戟狞，峡舟霹雳翔。因依虺蜴手，起坐风雨忙。峡旅多窜官，峡氓多非良。滑心不可求，滑习积已长。漠漠涎雾起，龂龂涎水光。渴贤如之何，忽在水中央。枭鸱作人语，蛟虬吸水波。能于白日间，谄欲晴风和。骇智蹶众命，蕴腥布深萝。齿泉无底贫，锯涎在处多。仄树鸟不巢，踔ez猿相过。峡哀不可听，峡怨其奈何。
杨希道,侍宴赋得起坐弹鸣琴二首（此下俱互见杨师道集）,北林鹊夜飞，南轩月初进。调弦发清徵，荡心祛褊吝。变作离鸿声，还入思归引。长叹未终极，秋风飘素鬓。丝传园客意，曲奏楚妃情。罕有知音者，空劳流水声。
贯休,喜不思上人来,沃州那不住，一别许多时。几度怀君夜，相逢出梦迟。瓶担千丈瀑，偈是七言诗。若向罗浮去，伊余亦愿随。
皇甫曾,送归中丞使新罗,南幰衔恩去，东夷泛海行。天遥辞上国，水尽到孤城。已变炎凉气，仍愁浩淼程。云涛不可极，来往见双旌。
徐凝,寄白司马,三条九陌花时节，万户千车看牡丹。争遣江州白司马，五年风景忆长安。
杜牧,洛中监察病假满，送韦楚老拾遗归朝,洛桥风暖细翻衣，春引仙官去玉墀。独鹤初冲太虚日，九牛新落一毛时。行开教化期君是，卧病神祇祷我知。十载丈夫堪耻处，朱云犹掉直言旗。
陆龟蒙,渔具诗·钓车,溪上持只轮，溪边指茅屋。闲乘风水便，敢议朱丹毂。高多倚衡惧，下有折轴速。曷若载逍遥，归来卧云族。
陶翰,出萧关怀古,驱马击长剑，行役至萧关。悠悠五原上，永眺关河前。北虏三十万，此中常控弦。秦城亘宇宙，汉帝理旌旃。刁斗鸣不息，羽书日夜传。五军计莫就，三策议空全。大漠横万里，萧条绝人烟。孤城当瀚海，落日照祁连。怆矣苦寒奏，怀哉式微篇。更悲秦楼月，夜夜出胡天。
韦庄,新正日商南道中作寄李明府,相看又见岁华新，依旧杨朱拭泪巾。踏雪偶因寻戴客，论文还比聚星人。嵩山不改千年色，洛邑长生一路尘。今日与君同避世，却怜无事是家贫。
张籍,题杨秘书新居,爱闲不向争名地，宅在街西最静坊。卷里诗过一千首，白头新受秘书郎。
楼颖,东郊纳凉，忆左威卫李录事收昆季、太原崔参军三首,水竹谁家宅，幽庭向苑门。今知季伦沼，旧是辟疆园。饥鹭窥鱼静，鸣鸦带子喧。兴成只自适，欲白返忘言。纳凉每选地，近是青门东。林与缭垣接，池将沁水通。枝交帝女树，桥映美人虹。想是忘机者，悠悠在兴中。林间求适意，池上得清飙。稍稍斜回楫，时时一度桥。水光壁际动，山影浪中摇。不见李元礼，神仙何处要。
罗隐,龙泉东下却寄孙员外,縠江东下几多程，每泊孤舟即有情。山色已随游子远，水纹犹认主人清。恩如海岳何时报，恨似烟花触处生。百尺风帆两行泪，不堪回首望峥嵘。
刘兼,再看光福寺牡丹,去年曾看牡丹花，蛱蝶迎人傍彩霞。今日再游光福寺，春风吹我入仙家。当筵芬馥歌唇动，倚槛娇羞醉眼斜。来岁未朝金阙去，依前和露载归衙。
张谓,读后汉逸人传二首,子陵没已久，读史思其贤。谁谓颍阳人，千秋如比肩。尝闻汉皇帝，曾是旷周旋。名位苟无心，对君犹可眠。东过富春渚，乐此佳山川。夜卧松下月，朝看江上烟。钓时如有待，钓罢应忘筌。生事在林壑，悠悠经暮年。于今七里濑，遗迹尚依然。高台竟寂寞，流水空潺湲。庞公南郡人，家在襄阳里。何处偏来往，襄阳东陂是。誓将业田种，终得保妻子。何言二千石，乃欲劝吾仕。鹳鹊巢茂林，鼋鼍穴深水。万物从所欲，吾心亦如此。不见鹿门山，朝朝白云起。采药复采樵，优游终暮齿。
韩翃,别甑山,一身趋侍丹墀，西路翩翩去时。惆怅青山绿水，何年更是来期。
元稹,别孙村老人（寒食日）,年年渐觉老人稀，欲别孙翁泪满衣。未死不知何处去，此身终向此原归。
无可,宿西岳白石院,白石上嵌空，寒云西复东。瀑流悬住处，雏鹤失禅中。岳壁松多古，坛基雪不通。未能亲近去，拥褐愧相同。
灵澈,元日观郭将军早朝,欲曙九衢人更多，千条香烛照星河。今朝始见金吾贵，车马纵横避玉珂。
孙逖,送苏郎中绾出佐荆州,神仙久留滞，清切伫飞翻。忽佐南方牧，何时西掖垣。高车自兰省，便道出荆门。不见河梁别，空销郢路魂。
白居易,龙昌寺荷池,冷碧新秋水，残红半破莲。从来寥落意，不似此池边。
李白,登庐山五老峰,庐山东南五老峰，青天削出金芙蓉。九江秀色可揽结，吾将此地巢云松。
周繇,经故宅有感,身没南荒雨露赊，朱门空锁旧繁华。池塘凿就方通水，桃杏栽成未见花。异代图书藏几箧，倾城罗绮散谁家。昔年埏埴生灵地，今日生人为叹嗟。
杜甫,孟仓曹步趾领新酒酱二物满器见遗老夫,楚岸通秋屐，胡床面夕畦。藉糟分汁滓，瓮酱落提携。饭粝添香味，朋来有醉泥。理生那免俗，方法报山妻。
牟融,题山房壁,珠林春寂寂，宝地夜沉沉。玄奥凝神久，禅机入妙深。参同大块理，窥测至人心。定处波罗蜜，须从物外寻。
元稹,听妻弹别鹤操,别鹤声声怨夜弦，闻君此奏欲潸然。商瞿五十知无子，更付琴书与仲宣。
吴融,和严谏议萧山庙十韵（旧说常闻箫管之声因而得名次韵）,泽国瞻遗庙，云韶仰旧名。一隅连障影，千仞落泉声。老狖寻危栋，秋蛇束画楹。路长资税驾，岁俭绝丰盛。默默虽难测，昭昭本至平。岂知迁去客，自有复来兵。美舜歌徒作，欺尧犬正狞。近兼闻顺动，敢复怨徂征。日出天须霁，风休海自清。肺肠无处说，一为启聪明。
胡曾,咏史诗·邓城,邓侯城垒汉江干，自谓深根百世安。不用三甥谋楚计，临危方觉噬脐难。
独孤及,同岑郎中屯田韦员外花树歌,东风动地只花发，渭城桃李千树雪。芳菲可爱不可留，武陵归客心欲绝。金华省郎惜佳辰，只持棣萼照青春。君家自是成蹊处，况有庭花作主人。
刘禹锡,白舍人自杭州寄新诗有柳色春藏苏小家…寄浙东元相公,钱塘山水有奇声，暂谪仙官领百城。女妓还闻名小小，使君谁许唤卿卿。鳌惊震海风雷起，蜃斗嘘天楼阁成。莫道骚人在三楚，文星今向斗牛明。
韦庄,铜仪,铜仪一夜变葭灰，暖律还吹岭上梅。已喜汉官今再睹，更惊尧历又重开。窗中远岫青如黛，门外长江绿似苔。谁念闭关张仲蔚，满庭春雨长蒿莱。
杨玢,登慈恩寺塔,紫云楼下曲江平，鸦噪残阳麦陇青。莫上慈恩最高处，不堪看又不堪听。
白居易,食笋,此州乃竹乡，春笋满山谷。山夫折盈抱，抱来早市鬻。物以多为贱，双钱易一束。置之炊甑中，与饭同时熟。紫箨坼故锦，素肌擘新玉。每日遂加餐，经时不思肉。久为京洛客，此味常不足。且食勿踟蹰，南风吹作竹。
白居易,三月三日祓禊洛滨,三月草萋萋，黄莺歇又啼。柳桥晴有絮，沙路润无泥。禊事修初半，游人到欲齐。金钿耀桃李，丝管骇凫鹥。转岸回船尾，临流簇马蹄。闹翻扬子渡，蹋破魏王堤。妓接谢公宴，诗陪荀令题。舟同李膺泛，醴为穆生携。水引春心荡，花牵醉眼迷。尘街从鼓动，烟树任鸦栖。舞急红腰软，歌迟翠黛低。夜归何用烛，新月凤楼西。
织绡女,与萧旷冥会诗（织绡女诗）,织绡泉底少欢娱，更劝萧郎尽酒壶。愁见玉琴弹别鹤，又将清泪滴真珠。
齐己,新秋病中枕上闻蝉,枕上稍醒醒，忽闻蝉一声。此时知不死，昨日即前生。更欲临窗听，犹难策杖行。寻应同蜕壳，重饮露华清。
无名氏,胡笳曲,月明星稀霜满野，毡车夜宿阴山下。汉家自失李将军，单于公然来牧马。
李端,江上赛神,疏鼓应繁丝，送神归九疑。苍龙随赤凤，帝子上天时。骤雨归山疾，长江下日迟。独怜游宦子，今夜泊天涯。
王仁裕,题斗山观,霞衣欲举醉陶陶，不觉全家住绛霄。拔宅只知鸡犬在，上天谁信路岐遥。三清辽廓抛尘梦，八景云烟事早朝。为有故林苍柏健，露华凉叶锁金飙。
苏颋,恩制尚书省僚宴昆明池同用尧字,露渥洒云霄，天官次斗杓。昆明四十里，空水极晴朝。雁似衔红叶，鲸疑喷海潮。翠山来彻底，白日去回标。泳广渔杈溢，浮深妓舫摇。饱恩皆醉止，合舞共歌尧。
张祜,杂曲歌辞·树中草,青青树中草，托根非不危。草生树却死，荣枯君可知。
顾况,送友失意南归,衣挥京洛尘，完璞伴归人。故国青山遍，沧江白发新。邻荒收酒幔，屋古布苔茵。不用通名姓，渔樵共主宾。
李中,言志寄刘钧秀才,童稚亲儒墨，时平喜道存。酬身指书剑，赋命委乾坤。秋爽鼓琴兴，月清搜句魂。与君同此志，终待至公论。
许浑,题灵山寺行坚师院,西岩一径不通樵，八十持杯未觉遥。龙在石潭闻夜雨，雁移沙渚见秋潮。经函露湿文多暗，香印风吹字半销。应笑东归又南去，越山无路水迢迢。
白居易,吴宫辞,一入吴王殿，无人睹翠娥。楼高时见舞，宫静夜闻歌。半露胸如雪，斜回脸似波。妍媸各有分，谁敢妒恩多。
齐己,寄萍乡唐禀正字,新书声价满皇都，高卧林中更起无。春兴酒香薰肺腑，夜吟云气湿髭须。同登水阁僧皆别，共上渔船鹤亦孤。长忆前年送行处，洞门残日照菖蒲。
李商隐,肠,有怀非惜恨，不奈寸肠何。即席回弥久，前时断固多。热应翻急烧，冷欲彻微波。隔树澌澌雨，通池点点荷。倦程山向背，望国阙嵯峨。故念飞书及，新欢借梦过。染筠休伴泪，绕雪莫追歌。拟问阳台事，年深楚语讹。
韦应物,同元锡题琅琊寺,适从郡邑喧，又兹三伏热。山中清景多，石罅寒泉洁。花香天界事，松竹人间别。殿分岚岭明，磴临悬壑绝。昏旭穷陟降，幽显尽披阅。嶔骇风雨区，寒知龙蛇穴。情虚澹泊生，境寂尘妄灭。经世岂非道，无为厌车辙。
施肩吾,赠王屋刘道士,小有洞中长住客，大罗天下后来仙。出门即是寻常处，未可还它跨鹤鞭。
白居易,船夜援琴,鸟栖鱼不动，月照夜江深。身外都无事，舟中只有琴。七弦为益友，两耳是知音。心静即声淡，其间无古今。
杜牧,独酌,长空碧杳杳，万古一飞鸟。生前酒伴闲，愁醉闲多少。烟深隋家寺，殷叶暗相照。独佩一壶游，秋毫泰山小。
陆龟蒙,蝉,只凭风作使，全仰柳为都。一腹清何甚，双翎薄更无。伴貂金换酒，并雀画成图。恐是千年恨，偏令落日呼。
刘言史,山寺看海榴花,琉璃地上绀宫前，发翠凝红已十年。夜久月明人去尽，火光霞焰递相燃。
王维,酬比部杨员外暮宿琴台朝跻书阁率尔见赠之作（卢照邻）,旧简拂尘看，鸣琴候月弹。桃源迷汉姓，松树有秦官。空谷归人少，青山背日寒。羡君栖隐处，遥望白云端。
韩愈,闲游二首,雨后来更好，绕池遍青青。柳花闲度竹，菱叶故穿萍。独坐殊未厌，孤斟讵能醒。持竿至日暮，幽咏欲谁听。兹游苦不数，再到遂经旬。萍盖污池净，藤笼老树新。林乌鸣讶客，岸竹长遮邻。子云只自守，奚事九衢尘。
尚颜,宿寿安甘棠馆,行人方倦役，到此似还乡。流水来关外，青山近洛阳。溪云归洞鹤，松月半轩霜。坐恐晨钟动，天涯道路长。山空蕙气香，乳管折云房。愿值壶中客，亲传肘后方。三更礼星斗，寸匕服丹霜。默坐树阴下，仙经横石床。
卫光一,经太华,太华五千寻，重岩合沓起。势飞白云外，影倒黄河里。上有千莲叶，服之久不死。山高采难得，叹息徒仰止。
卢仝,掩关铭,蛇毒毒有形，药毒毒有名。人毒毒在心，对面如弟兄。美言不可听，深于千丈坑。不如掩关坐，幽鸟时一声。
李商隐,蝶三首,初来小苑中，稍与琐闱通。远恐芳尘断，轻忧艳雪融。只知防皓露，不觉逆尖风。回首双飞燕，乘时入绮栊。长眉画了绣帘开，碧玉行收白玉台。为问翠钗钗上凤，不知香颈为谁回。寿阳公主嫁时妆，八字宫眉捧额黄。见我佯羞频照影，不知身属冶游郎。
田娥,杂曲歌辞·携手曲,携手共惜芳菲节，莺啼锦花满城阙。行乐逶迤念容色，色衰只恐君恩歇。凤笙龙管白日阴，盈亏自感青天月。
白居易,寻王道士药堂，因有题赠,行行觅路缘松峤，步步寻花到杏坛。白石先生小有洞，黄芽姹女大还丹。常悲东郭千家冢，欲乞西山五色丸。但恐长生须有籍，仙台试为检名看。
卢肇,金钱花,轮郭休夸四字书，红窠写出对庭除。时时买得佳人笑，本色金钱却不如。
施肩吾,遇越州贺仲宣,君在镜湖西畔住，四明山下莫经春。门前几个采莲女，欲泊莲舟无主人。
张固,重阳宴东观山亭和从事卢顺之,乱山青翠郡城东，爽节凭高一望通。交友会时丝管合，羽觞飞处笑言同。金英耀彩晴云外，玉树凝霜暮雨中。高咏已劳潘岳思，醉欢惭道自车公。
武元衡,塞下曲,草枯马蹄轻，角弓劲如石。骄虏初欲来，风尘暗南国。走檄召都尉，星火剿羌狄。吾身许报主，何暇避锋镝。白露湿铁衣，半夜待攻击。龙沙早立功，名向燕然勒。
崔道融,过农家,欲羡农家子，秋新看刈禾。苏秦无负郭，六印又如何。
韩偓,早归,去是黄昏后，归当胧fC时。叉衣吟宿醉，风露动相思。
司空图,河上二首,惨惨日将暮，驱羸独到庄。沙痕傍墟落，风色入牛羊。新霁田园处，夕阳禾黍明。沙村平见水，深巷有鸥声。
白居易,杂曲歌辞·杨柳枝,六么水调家家唱，白雪梅花处处吹。古歌旧曲君休听，听取新翻杨柳枝。陶令门前四五树，亚夫营里百千条。何似东都正二月，黄金枝映洛阳桥。依依袅袅复青青，勾引清风无限情。白雪花繁空扑地，绿丝条弱不胜莺。红板江桥青酒旗，馆娃宫暖日斜时。可怜雨歇东风定，万树千条各自垂。苏州杨柳任君夸，更有钱塘胜馆娃。若解多情寻小小，绿杨深处是苏家。苏家小女旧知名，杨柳风前别有情。剥条盘作银环样，卷叶吹为玉笛声。叶含浓露如啼眼，枝袅轻风似舞腰。小树不禁攀折苦，乞君留取两三条。人言柳叶似愁眉，更有愁肠似柳丝。柳丝挽断肠牵断，彼此应无续得期。
吴融,红树,一声南雁已先红，神女霜飞叶叶同。自是孤根非暖地，莫惊他木耐秋风。暖烟散去阴全薄，明月临来影半空。长忆洞庭千万树，照山横浦夕阳中。
罗隐,送章碣赴举,苹鹿歌中别酒催，粉闱星彩动昭回。久经罹乱心应破，乍睹升平眼渐开。顾我昔年悲玉石，怜君今日蕴风雷。龙门盛事无因见，费尽黄金老隗台。
贾岛,夏夜上谷宿开元寺,诗成一夜月中题，便卧松风到曙鸡。带月时闻山鸟语，郡城知近武陵溪。
苏颋,昆明池晏坐答王兵部珣三韵见示,画舸疾如飞，遥遥泛夕晖。石鲸吹浪隐，玉女步尘归。独有衔恩处，明珠在钓矶。
夷陵女郎,空馆夜歌,明月清风，良宵会同。星河易翻，欢娱不终。绿樽翠杓，为君斟酌。今夕不饮，何时欢乐。杨柳杨柳，袅袅随风急。西楼美人春梦长，绣帘斜卷千条入。玉户金缸，愿陪君王。邯郸宫中，金石丝簧。卫女秦娥，左右成行。纨缟缤纷，翠眉红妆。王欢顾盼，为王歌舞。愿得君欢，常无灾苦。
白居易,东都冬日会诸同年宴郑家林亭（得先字）,盛时陪上第，暇日会群贤。桂折因同树，莺迁各异年。宾阶纷组佩，妓席俨花钿。促膝齐荣贱，差肩次后先。助歌林下水，销酒雪中天。他日升沉者，无忘共此筵。
NA,四王语,宁向儋崖振白，不事江滕蒋虢。
贯休,拟齐梁体寄冯使君三首,庭鸟多好音，相呼灌木中。竹房更何有，还如鸟巢空。赖逢富人侯，真东晋谢公。煌煌发令姿，珂珮鸣丁冬。故山有深霞，未如旌旗红。惭非卫霍松，何以当清风。露益蝉声长，蕙兰垂紫带。清吟待明月，孤云忽为盖。伊余石林人，本是烧畬辈。频接谢公棋，输多未曾赛。大道贵无心，圣贤为始慕。秋空共澄洁，美玉同贞素。伟哉桐江守，雌黄出金口。为文能废兴，谈道弭空有。雪林槁枯者，坐石听亦久。还疑紫磨身，成居灵运后。
高峤,晦日重宴,驾言寻凤侣，乘欢俯雁池。班荆逢旧识，斟桂喜深知。紫兰方出径，黄莺未啭枝。别有陶春日，青天云雾披。
李频,春日南游寄浙东许同年,孤帆处处宿，不问是谁家。南国平芜远，东风细雨斜。旅怀多寄酒，寒意欲留花。更想前途去，茫茫沧海涯。
白居易,渭村退居，寄礼部崔侍郎、翰林钱舍人诗一百韵,圣代元和岁，闲居渭水阳。不才甘命舛，多幸遇时康。朝野分伦序，贤愚定否臧。重文疏卜式，尚少弃冯唐。由是推天运，从兹乐性场。笼禽放高翥，雾豹得深藏。世虑休相扰，身谋且自强。犹须务衣食，未免事农桑。薙草通三径，开田占一坊。昼扉扃白版，夜碓扫黄粱。隙地治场圃，闲时粪土疆。枳篱编刺夹，薤垄擘科秧。穑力嫌身病，农心愿岁穰。朝衣典杯酒，佩剑博牛羊。困倚栽松锸，饥提采蕨筐。引泉来后涧，移竹下前冈。生计虽勤苦，家资甚渺茫。尘埃常满甑，钱帛少盈囊。弟病仍扶杖，妻愁不出房。传衣念蓝缕，举案笑糟糠。犬吠村胥闹，蝉鸣织妇忙。纳租看县帖，输粟问军仓。夕歇攀村树，秋行绕野塘。云容阴惨澹，月色冷悠扬。荞麦铺花白，棠梨间叶黄。早寒风摵摵，新霁月苍苍。园菜迎霜死，庭芜过雨荒。檐空愁宿燕，壁暗思啼螀。眼为看书损，肱因运甓伤。病骸浑似木，老鬓欲成霜。少睡知年长，端忧觉夜长。旧游多废忘，往事偶思量。忽忆烟霄路，常陪剑履行。登朝思检束，入阁学趋跄。命偶风云会，恩覃雨露霶。沾枯发枝叶，磨钝起锋铓。崔阁连镳骛，钱兄接翼翔。齐竽混韶夏，燕石厕琳琅。同日升金马，分宵直未央。共词加宠命，合表谢恩光。厩马骄初跨，天厨味始尝。朝晡颁饼饵，寒暑赐衣裳。对秉鹅毛笔，俱含鸡舌香。青缣衾薄絮，朱里幕高张。昼食恒连案，宵眠每并床。差肩承诏旨，连署进封章。起草偏同视，疑文最共详。灭私容点窜，穷理析毫芒。便共输肝胆，何曾异肺肠。慎微参石奋，决密与张汤。禁闼青交琐，宫垣紫界墙。井阑排菡萏，檐瓦斗鸳鸯。楼额题鳷鹊，池心浴凤凰。风枝万年动，温树四时芳。宿露凝金掌，晨晖上璧珰。砌筠涂绿粉，庭果滴红浆。晓从朝兴庆，春陪宴柏梁。传呼鞭索索，拜舞珮锵锵。仙仗环双阙，神兵辟两厢。火翻红尾旆，冰卓白竿枪。滉漾经鱼藻，深沈近浴堂。分庭皆命妇，对院即储皇。贵主冠浮动，亲王辔闹装。金钿相照耀，朱紫间荧煌。球簇桃花绮，歌巡竹叶觞。洼银中贵带，昂黛内人妆。赐禊东城下，颁酺曲水傍。尊罍分圣酒，妓乐借仙倡。浅酌看红药，徐吟把绿杨。宴回过御陌，行歇入僧房。白鹿原东脚，青龙寺北廊。望春花景暖，避暑竹风凉。下直闲如社，寻芳醉似狂。有时还后到，无处不相将。鸡鹤初虽杂，萧兰久乃彰。来燕隗贵重，去鲁孔恓惶。聚散期难定，飞沉势不常。五年同昼夜，一别似参商。屈折孤生竹，销摧百炼钢。途穷任憔悴，道在肯彷徨。尚念遗簪折，仍怜病雀疮。恤寒分赐帛，救馁减馀粮。药物来盈裹，书题寄满箱。殷勤翰林主，珍重礼闱郎。喣沫诚多谢，抟扶岂所望。提携劳气力，吹簸不飞扬。拙劣才何用，龙钟分自当。妆嫫徒费黛，磨甋讵成璋。习隐将时背，干名与道妨。外身宗老氏，齐物学蒙庄。疏放遗千虑，愚蒙守一方。乐天无怨叹，倚命不劻勷。愤懑胸须豁，交加臂莫攘。珠沉犹是宝，金跃未为祥。泥尾休摇掉，灰心罢激昂。渐闲亲道友，因病事医王。息乱归禅定，存神入坐亡。断痴求慧剑，济苦得慈航。不动为吾志，无何是我乡。可怜身与世，从此两相忘。
常建,塞下,铁马胡裘出汉营，分麾百道救龙城。左贤未遁旌竿折，过在将军不在兵。
权德舆,哭刘四尚书（勒于碑阴）,士友惜贤人，天朝丧守臣。才华推独步，声气幸相亲。理析寰中妙，儒为席上珍。笑言成月旦，风韵挹天真。丹地膺推择，青油寄抚循。岂言朝象魏，翻是卧漳滨。命赐龙泉重，追荣密印陈。撤弦惊物故，庀具见家贫。牢落风悲笛，汍澜涕泣巾。只嗟蒿里月，非复柳营春。黄绢碑文在，青松隧路新。音容无处所，归作北邙尘。
皎然,送吴冯游京,北期何意促，蕙草夜来繁。清月思淮水，春风望国门。此时休旋逸，万里忽飞翻。若忆山阴会，孤琴为我援。
杨廉,奉和九日幸临渭亭登高应制得亭字,远目瞰秦坰，重阳坐灞亭。既开黄菊酒，还降紫微星。箫鼓谙仙曲，山河入画屏。幸兹陪宴喜，无以效丹青。
杜甫,送韦十六评事充同谷郡防御判官,昔没贼中时，潜与子同游。今归行在所，王事有去留。逼侧兵马间，主忧急良筹。子虽躯干小，老气横九州。挺身艰难际，张目视寇雠。朝廷壮其节，奉诏令参谋。銮舆驻凤翔，同谷为咽喉。西扼弱水道，南镇枹罕陬。此邦承平日，剽劫吏所羞。况乃胡未灭，控带莽悠悠。府中韦使君，道足示怀柔。令侄才俊茂，二美又何求。受词太白脚，走马仇池头。古色沙土裂，积阴雪云稠。羌父豪猪靴，羌儿青兕裘。吹角向月窟，苍山旌旆愁。鸟惊出死树，龙怒拔老湫。古来无人境，今代横戈矛。伤哉文儒士，愤激驰林丘。中原正格斗，后会何缘由。百年赋命定，岂料沉与浮。且复恋良友，握手步道周。论兵远壑净，亦可纵冥搜。题诗得秀句，札翰时相投。
戴叔伦,昭君词,汉家宫阙梦中归，几度毡房泪湿衣。惆怅不如边雁影，秋风犹得向南飞。
陈子昂,喜遇冀侍御珪崔司议泰之二使,谢病南山下，幽卧不知春。使星入东井，云是故交亲。惠风吹宝瑟，微月忆清真。凭轩一留醉，江海寄情人。
杨衡,夷陵郡内叙别,礼娶嗣明德，同牢夙所钦。况蒙生死契，岂顾蓬蒿心。雁币任野薄，恩爱缘义深。同声若鼓瑟，合韵似鸣琴。将迓空未立，就赘意难任。皎月托言誓，沧波信浮沉。荆台理晨辙，巫渚疑宵襟。悯悯百虑起，回回万恨深。候更促徒侣，先晓彻夜禽。灯彩凝寒风，蝉思噪密林。留念同心带，赠远芙蓉簪。抚怀极投漆，感物重黄金。分鸾岂遐阻，别剑念相寻。倘甘蓬户贱，愿俟故山岑。
